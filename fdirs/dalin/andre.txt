CVS-TIMESTAMP: $Date$
VQ:korrektur1
I:dalin2001051001
T:Kämpavisa
F:Våra kämpar de äro så väldig en tropp
N:I originalteksten afsluttes hver strofe med linien: »Men hatten är krönt med lager, seger och ära.«

Våra kämpar de äro så väldig en tropp, 
Som svärd kan bära vid sida, 
Och var gång solen i öster går opp, 
Så få de ny lust till att strida.

De kämparna lågo en natt i sin säng,
De tänkte ej bardalekar sköta; 
Men in kom så saktelig den liten smådräng 
Och väckte dem ur sömnen den söta. 

Den liten smådräng han sade så här: 
"I raske kämpar alle tillhopa! 
Stolts Sigrid, som kronan bland jungfruer bär, 
Hon månde eder hjälp nu anropa. 

"Stolts Sigrid, som är den fagraste mö, 
Är instängd i tornet det mörka. 
För hennes skull, jag vet, I gärna velen dö: 
I frälsen henne nu med er styrka." 

De kämpar uppsprungo med tappert mod, 
De klädde sig i järnet det hårda. 
"Och om det skall kosta vårt röda blod, 
Så ska vi hennes frihet dock vårda!" 

Där syntes de grevar av Söderdal, 
De jarlar av Uppland så raska 
Och den, som bak bergen had' suttit med kval, 
Han börja' med glädje att braska. 

De slogos i dagar, de slogos i två, 
De slogos i ellova måna'r, 
Och äntelig månde de seger få: 
Tro mig, de voro inga fånar. 

De slogos den sista dagen till slut, 
Att vallar och murar sig böjde, 
De togo stolts Sigrid ur tornet ut 
Och på sina axlar upphöjde. 

Stolts Sigrid blev både blek och röd; 
Hon kunde deras hjälp ej försaka: 
"Tänk, att jag ej visste, att jag var i nöd", 
Sade hon, "Gud hjälpe mig tillbaka!" 

Och hören I nu alle, som lyden härpå! 
Den sköna var i kämparnas välde; 
Men ej kunde hon denna hjälpen förstå, 
Sina modiga tårar hon fällde. 

De förde henne in i den mörka skog. 
Hon bad dem det omaka spara. 
De sade: "här är ju farlighet nog; 
Här ska vi er ära försvara. 

"Här finnas ju jättar, här finnas ju troll, 
Dem ska vi angripa och döda, 
Och vem mot er knystar på jordens boll 
Skall dränkas i bloden den röda." 

Och det var herr Härgrim, den riddare blå, 
Sin fana till krigs lät han sväva: 
"Och hören, unga kämpar, nu ska vi gå på, 
Så jordens inälvor ska bäva!" 

Där satt en gammal gumma, hon trampades ned; 
De hovmän ej tålte dess tryne. 
"Herr Härgrim, herr Härgrim, förakten icke fred!" 
Sade hon, ty hon var i syne. 

En urgammal ek stod på högan berg; 
En björk hinte knappt till dess bälte. 
"Se där står en jätte och där står en dvärg!" 
Sade Härgrim, den modige hjälte. 

Men rätt i detsamma så hördes en låt 
Av björnen, som mumla' i skogen. 
De unga hjältar blekna' och sade med gråt: 
"Ack om vi nu sutte på krogen!" 

En björnunge syntes, han var ej så arg; 
Men kämparna brått sig undstungo. 
Se'n blev dem var ekorr så stor som en varg: 
De tystna', de bäva', de sprungo. 

De sprungo från allt, det de sakna ännu, 
Från guld och från skogar så gröna. 
På en väg de kommo, de flydde på sju, 
Och från sig de vräkte den sköna. 

Den sköna låg svimmad i björnarnas våld, 
Som nosa' på jungfrun så milda. 
Förr var du stolts Sigrid, en jungfru så båld, 
Nu äst du ett rov för de vilda! 

Men knappt hade kämparna näsan omvänt, 
Förrän de åter började sprätta. 
De redo sig till Hova, som ingen ting hänt, 
Att åter sig i högsäten sätta. 

De kämpar framstego för konungen med pock, 
Sina slokande hattar de vifta: 
"Sin tjänst här tillbjuder vår modiga flock, 
Om du vill din dotter bortgifta." 

Och konungen han vred sina händer med gråt, 
I breda gulltaffeln det knaka´: 
"Hur skall jag bortgifta den I så gått åt? 
Skaffa först min dotter tillbaka!" 

Men just kommo friare till konungens gård, 
De tänkte till stolts jungfrun att orda. 
De sågo henne ligga i björnarnas vård; 
Det verket var svårt att fullborda. 

De sågo henne ligga i jämmer och kval, 
Och odjuren kring henne spöka, 
Ja, vildgalten grymta´ ur djupan dal. 
De visste ej, vad råd var att söka. 

Den förste han axlade kappan vit, 
För vädret hans fjäderbuske fläkta´ . 
"Morbleu, att jag ej har min huggande plit 
Och ej är jag klädd till att fäkta!" 

Den andre han trädde för konungen in, 
Förgyllande hjälm han upphöjde, 
I röda skarlakan, i räv- och mårdskinn, 
Den smidiga ryggen han böjde. 

"Och hör du, gode konung, vad jag säger dig! 
Min fader han låter dig hälsa: 
Om du vill avlåta din dotter till mig, 
Så lova vi henne att frälsa." 

Och konungen han svara´ med sorgfullt mod, 
I hermelinskåpan han sig sänkte: 
"Den detta kan göra, den håller jag god". 
Men ingen på den tredje nu tänkte. 

Den tredje han for in under björnahopens tand; 
Som lam blevo vilddjuren spaka. 
Stolts Sigrid, du räckte honom snövitan hand, 
Han förde dig i slottet tillbaka. 

Och konungen sade: "Du riddare båld! 
Du är visst en gudarnas like. 
Min dotter jag gärna vill ge i ditt våld, 
Du äst värd att ärva mitt rike." 

Men alle I, som lyden på denna här sång, 
Låt oss en god önskan nu göra: 
Att aldrig våra kämpar må ännu en gång 
Få makt att den sköna bortföra!


I:dalin2001051002
T:De oenige kuskarne
F:Hör Lasse, sade kusken Pelle

Hör Lasse, sade kusken Pelle, 
Du kör, men kommer ej ur ställe, 
Du gör som kusk platt intet gagn. 
Stig av, jag köra vill allena! 
Han körde, men det börja´ skena, 
Att hin tog vid båd häst och vagn

I:dalin2001051003
T:Vårvisa
F:Bort med höga ting! 

Bort med höga ting! 
Låt man månans ring 
Över vårt begrepp sig vända! 
Kom, du ljuva vår, 
Som nu råda får 
Och på vintren gör en ända! 
Gumma, dräng och piga, 
Oxe, ko och kviga, 
Kalv och lamm i glädje hoppa; 
Tuppen med sin fru 
Har förgätit nu, 
Att han en gång skall bli soppa. 

Se! hur stuten går 
Och med hornen slår, 
Geten krummar sig för bocken; 
Tackan, yr och vill, 
Uppfylld av April, 
Roar all den ludna flocken. 
Men, min Marjo lilla, 
Oxen bölar illa, 
Månn' man fodret honom nekar? 
Tänk, om det var allt, 
Om vår boskap svalt; 
Tro mig, det blev andra lekar! 

Dock, min Marjo, kom! 
Bästa egendom 
Är du mig i nöd och nöje. 
Har jag dig och bröd, 
Femton kalvars död 
Vill jag då se an med löje; 
Femti höns och flera, 
Tretti gäss och mera, 
Skulle jag för dig ej akta: 
Själva katten vet 
Med vad kärlighet 
Mina ögon dig betrakta.

I:dalin2001051004
T:Fader Vår
F:Fader Vår, som från det höga 

Fader Vår, som från det höga 
Ned i minsta vinklar ser, 
Anse med ett nådigt öga 
Vad nu i mitt hjärta sker! 
Du, som med ett finger välver 
Himlens krafter, blixt och dön, 
Fast all världen för Dig skälver, 
Hör den minsta matkens bön! 

Hjälp ett solgrand vitne bära 
Om din makt i smått och stort! 
Tag av stoftet evig ära, 
Du, som allt av intet gjort! 
Änglar, helgon, himlens makter 
Prisa Dig i ärans famn; 
Låt i våra låga trakter 
Helgat bli ditt höga namn! 

Kungar, makter falle neder 
För din tron, din sannings ljus! 
Krossa ondskan, bygg din heder 
På vårt stolta Intets grus! 
Du, som aldrig ser din like, 
Stört´ all guddom utom Dig 
Och låt jorden se ditt rike, 
Dygdens fred och lastens krig! 

Du, som himlars lopp kan styra, 
Styr ett ringa djurs begär! 
Vi, som i vår blindhet yra, 
Se ej vad oss nyttigt är, 
Gott från ont vi rätt ej skilja, 
Unn´ oss ej vår falska fröjd, 
Ske ej vår, men ske din vilja, 
Då är jag med allt förnöjd. 

Sökom ej bland sorgsna dagar 
Gods, som öker våra fel, 
Milde Gud, om Dig behagar, 
Giv oss vår avskilda del! 
Giv oss blott en daglig föda; 
Men i samvets paradis 
Lagom lycka, lagom möda, 
Oss till näring, Dig till pris! 

Synden oss i stoftet dränker, 
Att, om du ej rädda vill, 
Lagen oss i avgrund sänker: 
Höga kärlek, giv oss till! 
Efter nåden med oss handla, 
Som vi handle med varann, 
Och din rätt i nåd förvandla, 
Genom världens Frälserman! 

Om Du, Gud, ditt verk vill pröva, 
Låt det i din mildhet ske, 
Att ej medgång oss må söva, 
Motgång ej förtvivlan ge! 
Led oss ej på glatta branter, 
Om Du ej styr våra fjät, 
Hjälp oss se på alla kanter 
Blodets giller, världens nät! 

I var vrå fördärvet följer 
De upplysta, svaga djur; 
Ja, vår ovän mest sig döljer 
I oss själv, i vår natur. 
Fräls oss från så mycken plåga, 
Du, som allt vårt inre vet, 
Och låt gnistan slutligt låga 
Av ditt ljus, din härlighet!

I:dalin2001061301
T:På ett benhus
F:Här ser du vandringsman, en lämning av vårt prål

Här ser du vandringsman, en lämning av vårt prål.
Ej är för dig och mig på jorden annan mål.
Stå stilla. Vad är värt på lyckans ban att fika?
Mån ej en furstes ben med bondens äro lika?
Dock, gå din gilla gång och lykta väl ditt lopp.
Sen du här sett, hur när oss dödens hand avkläder,
att ej en gång till slut vi äga fyra bräder.
Så fäll ditt högmod ned och högre ställ ditt hopp.
