<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="andre" author="luetken" status="incomplete" type="poetry">
<workhead>
   <title>Andre digte</title>
   <year>?</year>
   <quality>korrektur1</quality>
</workhead>
<workbody>

<poem id="luetken2017092502">
<head>
   <title>Elskov</title>
   <firstline>Jeg elsker dig!</firstline>
   <notes>
       <note type="source">Teksten følger <i>1000 danske digte</i>, Thomas Bredsdorff og Anne-Marie Mai (red.), Rosinante, Kbh., 2000, s. 1029-1030.</note>
       <note>Trykt i <i>Vild Hvede</i>, nov. 1932, s. 61.</note>
   </notes>
   <quality>korrektur1,kilde,side</quality>
</head>
<body>
Jeg elsker dig!
Jeg vidste det ikke før.
Men jeg elsker dig nu.
Alt hos dig, elsker jeg:
Dine grimme, lyse Øjne,
dit tynde, melankolske Haar,
og dit hæslige Slips,
ja, selv dine Negle,
dine gravbrune, grimme Negle
elsker jeg
med en heftig, øm Elskov.

Jeg vil at du skal dø.
Jeg vil det langsomt og sikkert.
Dagen vil komme.
Jeg venter den Dag
med en heftig, øm Venten.
Da skal jeg ikke længere møde
dine grimme, lyse Øjne,
dit tynde, melankolske Haar,
og dit hæslige Slips.
Ja, selv dine gravbrune, grimme Negle
slipper jeg fri for.
Alt slipper jeg fri for,
naar du er død,
ogsaa for min modbydelige, barmhjertige Elskov.

Herre! jeg er vanvittig!
Jeg er vanvittig over min Elskov.
Sænk et sort Mørke over mig
og lad mig ikke se mig selv,
mit hæslige, røde Selv!

Over mig stinker Maanen.
En langsom, gul Stinken
ned i mit Ansigt,
mit stakkels hæslige Ansigt, 
som Elskov har vansiret.

Herre! se i Naade
og lad mig dø,
før jeg dræber ham, jeg elsker!
Herre! jeg er vanvittig!
Jeg er uværdig til din Naade!
Omkring mig lurer Mørket.
En sort Os af Mørke.
Herre! Herre!
</body>
</poem>

<poem id="luetken2017092504">
<head>
   <title>Jeg havde en Lilje</title>
   <firstline>Jeg havde en Lilje</firstline>
   <notes>
       <note type="source">Teksten følger <i>1000 danske digte</i>, Thomas Bredsdorff og Anne-Marie Mai (red.), Rosinante, Kbh., 2000, s. 1031.</note>
       <note>Trykt i <i>Drømmen</i>, 1940, s. 61.</note>
   </notes>
   <quality>korrektur1,kilde,side</quality>
</head>
<body>
Jeg havde en Lilje:
Den levede halvt skjult i min Have.
Om Dagen stod den kysk og jomfruelig -
som en Blomstens uberørte Maria.

Men om Natten blottede den sit Køn,
og lyste brændende i Mørket
af en sødmefuld Glød -
som en syndig Magdalena.
</body>
</poem>

<poem id="luetken2017092505">
<head>
   <title>Maanering</title>
   <firstline>I Nat sad jeg Ansigt til Ansigt med Rummet</firstline>
   <notes>
       <note type="source">Teksten følger <i>1000 danske digte</i>, Thomas Bredsdorff og Anne-Marie Mai (red.), Rosinante, Kbh., 2000, s. 1031.</note>
       <note>Trykt i <i>Klode i Drift</i>, 1941, s. 62.</note>
   </notes>
   <quality>korrektur1,kilde,side</quality>
</head>
<body>
I Nat sad jeg Ansigt til Ansigt med Rummet:
Halvmaanen lyste dunkelt,
med en mørk, smertelig Ring.

Og jeg fornam den samme dunkle Smerte
tone mod mit Hjerte:
Mit Hjerte videde sig ud
og blev vældigt.
Det trængte sig ud af mit Legeme.
Det dannede som en klodeformet Halvcirkel.
Jeg saa denne klodeformede Halvcirkel
staa som en mørk Maanering
ud mod Rummet:

Jeg er forbundet med Rummet
igennem denne Ring.
</body>
</poem>

<poem id="luetken2017092506">
<head>
   <title>Til en vissen Blomst</title>
   <firstline>Dit violette Blomsterblad er falmet</firstline>
   <notes>
       <note type="source">Teksten følger <i>1000 danske digte</i>, Thomas Bredsdorff og Anne-Marie Mai (red.), Rosinante, Kbh., 2000, s. 1032.</note>
       <note>Trykt i <i>Livets Hjerte</i>, 1943, s. 23.</note>
   </notes>
   <quality>korrektur1,kilde,side</quality>
</head>
<body>
Dit violette Blomsterblad er falmet.
Saa grum er Døden mod din skønne Farve.
I Skyer har jeg set den samme Farve
forvandle sig til hede Purpurdrømme.
I Silke har jeg set den hektisk briste.

Din grønne Katafalk er mørk og klæbrig.
Sørgmodig sanser jeg din Død i Aftnen.
I Morges dufted du af Sol og Sødme.
Jeg skar dig med min Kniv, og bar dig ind.
Jeg fæsted dig paa Silken ved mit Hjerte.
Nu stinker allerede du af Graven.

Saa grum er Døden mod din korte Dag.
</body>
</poem>

<poem id="luetken2017092507">
<head>
   <title>Maanemoderen</title>
   <firstline>Som Barn havde jeg en Nat et mærkeligt Syn</firstline>
   <notes>
       <note type="source">Teksten følger <i>Dansk Lyrik</i>, 2. del, Thorkild Bjørnvig (red.), Gyldendal, Kbh., 1965, s. 278-279.</note>
       <note>Trykt i <i>Klode i Drift</i>, 1941.</note>
   </notes>
   <quality>korrektur1,kilde,side</quality>
</head>
<body>
Som Barn havde jeg en Nat et mærkeligt Syn:
Jeg vaagnede.
Der var lyst i Stuen.
Maanen skinnede ...

Pludselig fik jeg Øje paa min Moder:
Hun stod midt i Stuen,
med Ansigtet vendt mod Ruden.
Hun var i sin gamle, graa Hverdagskjole,
som hun bar, da jeg var Barn.

Hendes Skikkelse syntes overmægtig;
hendes Hoved ragede op mod Loftet.
Hun stod urørlig,
som en Statue af Moderlighed -
som selve Billedet
paa den evige Moder.

Da pludselig saa jeg,
at hun hævede Armene over sit Hoved -
som anraabende en usynlig Kraft.
Og da gød Maanen
en Strøm af Lys ind ad Ruden.
Den ramte hende,
som en Flom af Sølv.

Hun blev staaende et Nu
ubevægelig
i Maanebadet,
med Armene højt hævede over sit Hoved -
anraabende de usynlige Kræfter,
sølvlysende,
uforglemmelig -
som en Status af Sølv -
en lysende Maanemoder.

Saa var hun borte -
og der blev tomt i Stuen.
Jeg sprang op og løb til min Moders Seng:
I Maaneskæret kunde jeg skimte hende:
Hun sov fast.
Hendes Bryst hævede og sænkede sig
for den trygge Søvn.
End ikke den fjerneste Uro i hendes Aande røbede,
at hendes Sjæl i denne Nat havde været borte
paa sine uendelige Togter -
anraabende den evige Gud:

Saa hemmelig har Gud skabt vor Sjæl -
for at vort Legeme kan aande trygt.
</body>
</poem>

<poem id="luetken2017092508">
<head>
   <title>Angst</title>
   <firstline>Gud har boret sit Sværd igennem mig</firstline>
   <notes>
       <note type="source">Teksten følger <i>Dansk Lyrik</i>, 2. del, Thorkild Bjørnvig (red.), Gyldendal, Kbh., 1965, s. 281-283.</note>
       <note>Trykt i <i>Skærsilden</i>, 1945.</note>
   </notes>
   <quality>korrektur1,kilde,side</quality>
</head>
<body>
Gud har boret sit Sværd igennem mig -
han har korsfæstet mig til Angsten!

<nonum>- - -</nonum>

Jeg maa tilbage til Stenørkenen.
Jeg kan ikke være her.
Dette store Rum omkring mig:
Skyerne, Luften og Havet ...

Kender du den kosmiske Angst -
Angsten for Rummet?

En Tid var jeg angst for mig selv.
Nu - ikke mere.
Nu er min Angst overflyttet til Rummet -
Evigheden omkring mig.

Jeg maa tilbage til Stenørkenen -
til Tingene.
Jeg maa gardere mig med Tingene,
Mennesket har skabt:

Rummet falder ned over mig!

<nonum>- - -</nonum>

Foran mig danser
en lille, sort, forrykt Plet.
Den er rund som en Kugle -
som mit Øjes Pupil ...
Det er mit Øjes Pupil,
som genspejler Kloden ...
Jeg er gal -
jeg har været gal længe!

Den kommer fra Angsten -
fra det Sværd,
som Gud har boret igennem mig.
Saaledes ser jeg ud i Sjælen -
som et Kaos!

Kaos er om mig -
Kaos er i mit Indre.
Min Angst er som en Klode,
der er gaaet i Drift!

<nonum>- - -</nonum>

Denne Plet har gjort mig gal.
Jeg ser den alle Vegne.
Jeg griber efter den med mine Hænder;
men jeg griber intet -
kun det tomme ...

Det er, som mit Øje
er sprunget ud af sin Hule
og danser foran mig
i al sin kosmiske Forrykthed ...

Jeg er gal -
jeg har været gal længe!

<nonum>- - -</nonum>

Fra denne Miniatur-Plet
forplanter sig mit Syn mod Universet -
mod Kloden ...
Det er Kloden, jeg ser foran mig -
Kloden, i al dens Forrykthed.

Langt ude ulmer den,
som en blodig Kugle -
et Kæmpeøje,
der laaner sit Lys af Solen.

Og rundt paa denne Kugle
hvirvles en lidende Menneskehed -
et levende Kaos!

Og jeg tænker:
at dersom denne Sol ikke var -
vilde Kloden forstenes,
fryse til Mørke.

Og dersom denne Klode ikke var -
vilde Menneskeheden ikke være.
Og dersom denne Plet ikke var -
da vilde min Sjæl finde Hvile!

<nonum>- - -</nonum>

Jeg kan ikke bære det mere -
det frygtelige Sværd,
som er min Angst!
</body>
</poem>

<poem id="luetken2017092510">
<head>
   <title>Højt over Nætternes</title>
   <firstline>Højt over Nætternes Gru og dæmoniske Mørke</firstline>
   <notes>
       <note type="source">Teksten følger <i>Samlerens Lyrikkanon</i>, Niels Hav og Svend Bøgh Nielsen (red.), Samleren,  1996, s. 304.</note>
       <note>Trykt i <i>Klode i Drift</i>, 1941.</note>
   </notes>
   <quality>korrektur1,kilde,side</quality>
</head>
<body>
Højt over Nætternes Gru og dæmoniske Mørke,
stiger den nyfødte Dag, som et Genfærd, i Østen,
blotter sit blændende Bryst, som en Elskov sin Glæde,
leende, lueforgyldt for den diende Morgen.
</body>
</poem>

<poem id="luetken2017092511">
<head>
   <title>Jeg gaar til Grunde nu -</title>
   <firstline>Jeg gaar til Grunde nu</firstline>
   <notes>
       <note type="source">Teksten følger <i>Samlerens Lyrikkanon</i>, Niels Hav og Svend Bøgh Nielsen (red.), Samleren,  1996, s. 304-305.</note>
       <note>Trykt i <i>Grædende Latter. Digte gennem 15 Aar</i>, 1944.</note>
   </notes>
   <quality>korrektur1,kilde,side</quality>
</head>
<body>
Jeg gaar til Grunde nu -
paa en ligegyldig Maade,
med et Smil om Munden,
mens mit Hjerte hamrer af Sorg.

Mit urolige Hjerte -
som hamrer alle Vegne ...
Spørg Vinden, spørg Stjernerne,
hvorfor mit Hjerte gaar til Grunde.
</body>
</poem>

<!--
<poem id="luetken2017092507">
<head>
   <title></title>
   <firstline></firstline>
   <notes>
       <note type="source">Teksten følger <i>Samlerens Lyrikkanon</i>, Niels Hav og Svend Bøgh Nielsen (red.), Samleren,  1996, s. 1-1.</note>
   </notes>
   <quality>korrektur1,kilde,side</quality>
</head>
<body>
</body>
</poem>
-->
</workbody>
</kalliopework>
