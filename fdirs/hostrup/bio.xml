<?xml version="1.0" encoding="UTF-8"?>
<bio>
  <head>
    <author>Sven Sørensen</author>
  </head>
  <body>
Jens Christian Hostrup er især kendt som dramatiker: I 1840rne skrev han et antal sangspil - dvs. komedier hvor dialogen skifter med sangnumre, ofte til kendte melodier (f.eks. lånt fra <a poet="bellman">Bellman</A>). Med deres træfsikre gengivelse af typer fra datidens Danmark kan de ses som en videreudvikling af <a poet="heibergjl">J. L. Heibergs</A> vaudeviller. Førstepladsen blandt sangspillene har studenterkomedien <i>Gjenboerne</i> (1844), hvor regensianerne kontrasteres med kobbersmedens familie - et <A K=biedermeier>Biedermeier</A>-milieu fra Christian VIII's København, da man endnu ikke diskuterede politik: ved selskabelige sammenkomster underholdt man sig med pantelege! Kun blandt studenterne var skandinavismen begyndt at gøre sig gældende.

Efter i en årrække (1854-80) at have virket som præst i Silkeborg og Hillerød, genoptog Hostrup i sine senere år sin dramatiske produktion. I nogle af disse nye skuespil kan man se træk der erindrer om <a poet="ibsen">Ibsen</A> - hvad enten nu den norske mester inspireredes af sin lidt ældre danske kollega eller omvendt. Således behandler Hostrups <i>Eva</i> et problem som minder om <i>Et dukkehjem,</i> og <i>Karens Garde</i> har en handling som er en nær parallel til <i>Samfundets støtter</i>.

Ud over sangnumrene til komedierne skrev Hostrup talrige sange og andre digte; flere af hans sange findes endnu i sangbøgerne.

Gift med Christiane Georgine Elisabeth Hauch i <year>1855</year>, datter af <a poet="hauch">Carsten Hauch</A>.

  </body>
</bio>

