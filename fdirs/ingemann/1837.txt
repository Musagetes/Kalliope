CVS-TIMESTAMP: $Date$
VQ:korrektur1
STATUS:complete

I:ingemann1837a0
T:Foraarssang
F:Storken sidder paa Bondens Tag

Storken sidder paa Bondens Tag;
Han seer over Mark og Enge.
Det bliver saa deilig en Foraarsdag;
Nu kommer den favre Tid, jeg vented saalænge.

Storken klapprer paa Bondens Tag,
Og Gjøgen kukker i Skoven.
Med Mailøv nu kommer skjøn Valborgs Dag;
Nu stiger der Pindseglands med Sol over Voven.

Storken flyver fra Bondens Tag;
Han spanker i grønne Enge.
Han kommer som Gjest til skjøn Valborgs Dag;
Han bringer den favre Tid, jeg vented saalænge.

Storken flyver til Høsten bort;
Han kommer igjen ad Aare.
Du Sommerens Gjest! dvæl ikke for kort!
Velkommen du favre Tid, jeg elsker saa saare!

H1:Morgensange

#Følgende 7 digte har underoverskriften "Morgensange"

I:ingemann1837b0
T:Nu ringer alle Klokker mod Sky
F:Nu ringer alle Klokker mod Sky

Nu ringer alle Klokker mod Sky:
  Det kimer i fjerne Riger.
Hver Søndag Morgen høit paany
  Stor Glæde mod Himlen stiger.

Det toner med Lov og Priis og Bøn
  Fra Jord mod Paradiishaven:
Det var en Søndag Morgen skjøn
  Vor Frelser stod op af Graven.

For os han vandred i Gruben ned;
  Han gik til de Dødes Rige.
Til Livet med stor Herlighed
  Han vilde for os opstige.

Al Verdens Glæde begravet laae;
  Nu frydes vi alle Dage:
Den Glæde, Søndagssolen saae,
  Den har i Verden ei Mage.

Der sad en Engel paa Gravens Steen
  Blandt Lillier i Urtehaven;
Han peged med sin Palmegreen
  Hvor Jesus stod op af Graven.

Og der blev Glæde paa Jorderig,
  Liig Glæden i Engles Himmel:
Livskongen løfter op med sig
  Til Livet sin Børnevrimmel.

Guds Børn skal holde med Engle Bøn
  Med Jubel i Paradiishaven:
Det var en Søndag Morgen skjøn
  Vor Frelser stod op af Graven.


I:ingemann1837b1
T:Lysets Engel gaaer med Glands
F:Lysets Engel gaaer med Glands

Lysets Engel gaaer med Glands
Gjennem Himmelporte.
For Guds Engels Straalekrands
Flygter alle Nattens Skygger sorte.

Sol gaaer over Verden ud
Med Guds Lys i Øie:
See! Vor Herres Sendebud
Gaaer med gyldne Skyer i det Høie.

Englen spreder over Jord
Glandsen fra Guds Himmel;
I sin Kaabes Straaleflor
Favner han Alverdens glade Vrimmel.

Sol seer ind i Slot og Vraa,
Seer paa Drot og Tigger,
Seer til Store, seer til Smaa,
Kysser Barnet, som i Vuggen ligger.

Os han ogsaa favne vil
Englen i det Høie;
Os han ogsaa smiler til
Englen med Guds Himmelglands i Øie.

Os har og Vor Herre kjær:
Ingen Sjæl han glemmer;
I hvert Solglimt Gud er nær
Og vor glade Morgensang fornemmer.


I:ingemann1837b2
T:Nu vaagne alle Guds Fugle smaa
F:Nu vaagne alle Guds Fugle smaa

Nu vaagne alle Guds Fugle smaa,
De flyve fra Reden og sjunge;
De prise Vor Herre saa godt de formaae:
De takke for Livet og Lyset med fløitende Tunge.

Nu qviddrer Svalen paa Kirketag,
Og Spurven ved Menneskers Huse;
De synge: Godmorgen! de synge: Goddag!
De synge: Gudsfred! Gud skee Lov! og i Luften hensuse.

Smaafuglens Sang Vor Herre forstaaer;
Han kjender hver Sjæl i sit Rige;
De Fattiges Lovsang han ikke forsmaaer;
Han seer, hvad de maalløse Skabninger alle vil sige.

Os seer Du ogsaa, Du kjære Gud!
Du hører vor Røst i din Himmel;
Naar Fuglene flagre af Rederne ud,
Du hører Smaabørnenes Priis i din jublende Vrimmel.


I:ingemann1837b3
T:I Østen stiger Solen op
F:I Østen stiger Solen op

I Østen stiger Solen op
Den spreder Guld paa Sky,
Gaaer over Hav og Bjergetop,
Gaaer over Land og By.

Den kommer fra den favre Kyst,
Hvor Paradiset laae;
Den bringer Lys og Liv og Lyst
Til Store og til Smaa.

Den hilser os endnu saa smukt
Fra Edens Morgenrød,
Hvor Træet stod med evig Frugt,
Hvor Livets Væld udflød.

Den hilser os fra Livets Hjem,
Hvor størst Guds Lys oprandt
Med Stjernen over Bethlehem,
Som Østens Vise fandt.

Og med Guds Sol udgaaer fra Øst
En himmelsk Glands paa Jord,
Et Glimt fra Paradisets Kyst,
Hvor Livets Abild groer.

Og alle Stjerner neie sig,
Hvor Østens Sol gaaer frem:
Den synes dem hiin Stjerne liig,
Der stod ved Bethlehem.

Du Soles Sol fra Bethlehem!
Hav Tak og Lov og Priis
For hvert et Glimt fra Lysets Hjem
Og fra dit Paradiis!


I:ingemann1837b4
T:Gud skee Tak og Lov
F:Gud skee Tak og Lov!

  Gud skee Tak og Lov!
  Vi saa deiligt sov:
Barnet laae med varme Kind paa Puden.
  Nu som Fuglen frisk!
  Rask som Havets Fisk!
Morgensolen titter gjennem Ruden.

  Med hiin Glands fra Sky
  Kom der Lys i By,
Kom der Glimt af Sol i alle Sjæle.
  Alle Haner goel,
  Hilsed glad Guds Sol,
Alle vævre Tunger smaa fik Mæle.

  Fattig Mand fuldstærk
  Gaaer nu til sit Værk;
Rask hver Haand sig rører nu med Glæde.
  Fattig Kone maa
  Til sin Dont udgaae,
At de Smaa skal ei for Brødet græde.

  Fader gik sin Vei;
  Moder see vi ei;
Dog i Nød vi sidde ei tilbage.
  Arnens Ild er slukt;
  Hjemmets Dør er lukt;
Gud dog sørger for os alle Dage.

  Ei den mindste Muus
  Savner Tag og Huus;
Fattigst Spurveunge har sin Rede.
  Ei den mindste Fugl
  Savner Ly og Skjul;
Vi skal heller ei om Fristed lede.

  Lystig Hanen goel,
  Hilsed glad Guds Sol;
For hver Sjæl er Lys og Lyst oprundet.
  Nu, som Fuglen frisk!
  Rask, som Havets Fisk!
Vi har Kjærligheds-Asylet fundet.


I:ingemann1837b5
T:Morgenstund har Guld i Mund
F:Morgenstund har Guld i Mund

Morgenstund har Guld i Mund:
Morgensol Guds Rigdoms Væld oplukker;
Glad i gyldne Morgenstund
Fattigst Fugl i Straalehavet dukker.

Morgenglød gjør Kinden rød;
Morgenluft Guds Sundhedsbrønd omsuser:
Livets Væld i Morgenglød
Strømmer ud igjennem Himmelsluser.

Op i friske Morgenstund!
Fryd dig, Sjæl, som Fuglen i det Høie!
Fattigst Sjæl er riig og sund
Med Guds rige Herlighed for Øie.


I:ingemann1837b6
T:Nu titte til hinanden de favre Blomster smaa
F:Nu titte til hinanden de favre Blomster smaa

Nu titte til hinanden de favre Blomster smaa;
De muntre Fugle kalde paa hverandre;
Nu alle Jordens Børn deres Øine opslaae;
Nu Sneglen med Huus paa Ryg vil vandre.

Den kjære Gud og Skaber den mindste Orm er nær:
Han føder Fugl og Markens Lillie klæder;
Dog Menneskenes Børn har han allermeest kjær:
Gud aander paa Øiet, naar det græder.

Guds Søn var selv et Barn, og paa Krybbestraa han laae;
Hans Vugge stod paa Jord foruden Gjænge.
Guds Himmeriges Fryd har han lovet de Smaa
Og Blomster fra Paradisets Enge.

Guds Søn har os saa kjær; han er Børnevennen stor;
Han bærer Barnet op til Gud paa Armen;
Han Storm og Hav betvang, da han vandred paa Jord;
Men Børnene leged ham ved Barmen.

O Du, som os velsigned og tog i Favn de Smaa,
En Morgen see vi Dig i Paradiset!
Du lærte os til Gud vore Øine opslaae -
Evindelig være Du lovpriset!
