CVS-TIMESTAMP: $Date$
VQ:korrektur1
I:winter1999070701
T:Gjengangeren
U:(Med Aarestrups Digte.)
F:Du frygter, troer jeg, ikke den Gjenganger
K:sonnet

Du frygter, troer jeg, ikke den Gjenganger, 
   Der kommer for at smykke Julefesten; 
   Du aabner dine Arme glad mod Gjæsten, 
   Og siger: »Ak, vor kjære, tabte Sanger!«

Han er et Væld af Vid, af Tanke svanger, 
   Og er han end forvoven, kaad forresten, 
   Og støder stundom Degnen ja selv Præsten, -
   <I>Vort</I> frie Sind en Dæmper ei forlanger.

End Ingen har ham seet! Du er den Første, 
   Der qvæges skal af disse hede Druer, 
   Jeg vilde, Du ei længe skulde tørste.

Alt, hvad jeg har og faaer af Skjønt og Herligt, 
   Er dit. Jeg veed, Du Alt imødeskuer 
   Med Tanken klar og sund, med Hjertet kjærligt.

N:Korrektur af Sven Sørensen, 24-4-2001.

I:winter1999070702
T:I Rom 1854
F:Jeg atter hende saae 
K:rom

Jeg atter hende saae 
Den babylonske Sløie; 
End dækker hendes Bag 
De syv berømte Høie; 
Hen under hendes Skjørt, 
Hen over hendes Fod 
Sig vælter end med Dynd 
Den skidengule Flod.

Jeg kom i Kuld og Regn 
Og endnu Regnen rusker, 
Og Sydens Feber lumsk 
Omkring mit Hjerte lusker; 
Til Pyramiden hist 
Jeg komme kan i Fart, - 
Men ellers Alting er 
Interessant og rart.

For sex, syv Aar omtrent
Den gamle, frække Qvinde 
Leed af en svær Colik, 
Af altfor frie Vinde; 
Som i sin Ungdomstid 
Hun bar en Hue rød; 
Lombarder og Ladron 
Hun lokked til sit Skjød.

Kanoner støbte de 
Af hendes Tempelklokker: 
Da sneg sig Fatter væk 
Paa bare Hosesokker; 
Ondt fik hver Cardinal, 
Hver Biskop og Abbed 
I Maven, og forklædt 
De skyndte sig afsted.

Men før hun saae sig for, 
De tappre franske Tropper 
Fik luftet hendes Særk 
For liberale Lopper. 
End de <I>naturlige</I> 
Hun har i Overflod, 
Med Præster dele de 
Nu atter Folkets Blod.

Nu svulmer Floden op 
Gjør Gaderne til Bugter; 
Af liflig Frugtbarhed 
Her overalt det lugter; 
Til Pyramiden hist 
Man komme kan i Fart, - 
Men ellers Alting er 
Interessant og rart.

Men Folket har det godt, 
Thi deres gode Pave 
Velsigner deres Sjæl. 
Om ei just deres Mave; 
Her vanker aldrig Kjød
For dem, af Faar og Sviin; 
Fuldskab afskaffet er, 
Thi her er ingen Viin.

De brygge Noget nu 
Af Hyldebær og Andet, 
Der nok seer ud som Viin,
Men smager reent forbandet; 
Til Hoe'det gaar det ei, 
Gjør ikke Barmen varm; 
Men hvor det kommer hen, 
Det vækker stor Allarm.

Kun Præster derimod 
Den <I>rene</I> Vin mon drikke, 
Den sætter Fedt, saa den 
Bekommer dem vist ikke. 
Derfor det er saa klogt, 
At Romas Bondemand 
Nu faaer, som andet Fæ 
Kun Grønt og bare Vand.

Igjennem Corso end 
De lette Heste traske, 
Og Folket traver med. 
Men uden Slør og Maske; 
Hans Herlighed har reent 
Afskaffet denne Skik, 
Han unde vil sit Folk 
Et frit, uhildet Blik.

Paa patriotisk Sind 
Det her ei heller mangler;
Jesuiter gaae omkring 
Saa listeligt og angler; 
De luge Klinten bort, 
De skille Buk fra Faar; 
De klippe dette, - hiin 
Til Slagterbænken gaaer.

Det er en Fryd at see, 
Hvor Alle ere glade, 
At fri Madonna blev 
For Evas gamle Skade; 
Fra hver en Prækestol 
Hun bliver gratuleert, 
Fordi hun dog tilsidst 
Saa vidt er avanceert.

Men her er hundekoldt, 
Jeg kan saa grant fornemme 
Den fule Febers Haand 
Fast om mit Hjerte klemme; 
Til Pyramiden hist 
Jeg komme kan i Fart, - 
Men ellers Alting er 
Interessant og rart!

Her prentes kun eet Blad; 
Men hvis jeg ret kan skjønne, 
Papa nok troer, hans Børn 
Bedst trives ved de grønne; 
Af Hjertebanken jo 
Han selv har meget lidt 
Ved uforsigtig Brug 
Af dette Sort paa Hvidt.

Hans Capucinerhær 
I Fred paa Torv og Gader 
Kan nu marchere op 
Med Skraal i lange Rader; 
De røre kan i Mag 
De Klokker Dag og Nat; 
Til Livvagt de jo har 
Den franske Landsoldat.

At ikke Dyden skal 
I Luften tage Skade, 
Den vover sig ei ud 
At gaae paa Torv og Gade; 
I Nonneskikkelse 
Den her bag Laas og Muur 
Ret som en sjelden Fugl 
Er sat i Hækkebuur.

End findes overalt 
De tusind Ragerier, 
Hvorved nu Peer og Poul 
I Kunsten sig indvier; 
Med Blyant i sin Mund 
Og under Arm en Bog 
Den Britte gaaer og gloer 
Og bliver lige klog.

Ved spanske Trappe sees 
De lasede Modeller; 
En Tigger uden Been 
Der mangler ikke heller; 
Tritonen fløiter i 
Sit store Tudehorn,
Sommaren synger Jah! 
Altsammen som tilforn.

End samles man i Qveld 
I snavsede Caffeer; 
End tørre Mødrene 
For Vindvet deres Bleer 
End vanker hist og her 
Et lille Dolkestød; 
End æde Kunstnerne 
I Julen deres Grød.

Og disse Riddere 
Af Meislen og Paletten 
End sværme her omkring 
Med Raphaels-Baretten; 
Med Lionardisk Haar, 
Med Buonarotisk Skjæg, 
Med Kappen siirligt lagt 
I cinvecentske Læg.

End deres megen Snak 
Om Byens gamle Skrammel 
Om Øret suser mig 
Og gjør mig ganske vammel. 
Til Pyramiden hist 
Man komme kan i Fart, - 
Men ellers Alting er 
Interessant og rart!

I:winter1999070703
T:Den grønne Bog
U:Til C. Hauch.
U:
U:Motto.
U:Hvor Musen ham saa sender hen
U:I Kunstens rige Land
U:Han synger som en Ungersvend
U:Og tænker som en Mand
F:Den grønne Bog er for mit Øie 

Den grønne Bog er for mit Øie 
Liig Vaarens friske, bløde Høie 
Med Duft af Urter og af Træer, 
Og seer jeg paa den rigtig nøie, 
Staaer Alt i Ungdoms Rosenskjær.

Den grønne Bog mig er en Ranke, 
Som, fuld af Druer søde, blanke, 
Mig lokker hid til liflig Lyst; 
Og tager jeg mig for at sanke, 
En Fest de skabe i mit Bryst.

Den grønne Bog skal have hjemme 
Her ved min Barm, at jeg kan glemme, 
Hvad Tiden bringer Sygt og Tungt; 
Jeg bader Hjertet i dens Stemme, 
Saa det sig føler sundt og ungt!

I:winter1999070704
T:De to Kilder
F:Langs Livets Vei to Kildevæld der rinder

Langs Livets Vei to Kildevæld der rinder, 
Det ene sødt, det andet bedsk Du finder.

Vil Du med Sødt hver Stund din Læbe væde, 
Da taber snart dets Sødme al sin Glæde.

Og faaer Du Bægret kun med Bedskt iskjænket, 
Er snart din Sjæl i Dødens Afgrund sænket.

Guds Viisdom dog har blandet begge Strømme, 
Derfor til evigt Liv vi Kalken tømme.

I:winter1999070705
T:Stjernen
F:Tidt vælge vi med barnlig Lyst os gjerne 

Tidt vælge vi med barnlig Lyst os gjerne 
Blandt Nattehimlens Hær en Yndlingsstjerne.

Den bliver os saa kjær; i høie Bolig 
Vi har i den en venlig, taus Fortrolig.

I Sorg og Fryd vi sende til den Blanke 
Vort Hjertes Suk, vor hemmeligste Tanke.

Naar vi af Dagens Larm og Vrimmel trænges. 
Vi efter Nattens trygge Stilhed længes.

Da hver en Smerte, hvert et elsket Minde 
Vi til det fjerne, tause Vidne binde.

Naar Tvivlens Bølge vildt omkring os jager, 
Til Fred og Trøst dens Lys os opad drager.

Og naar vi her engang forlade Hjemmet, 
Er i det nye Hjem vi heelt ei fremmed.

De mange Tankevenner, did vi sendte, 
End leve der, og os ved Veien vente.

Ved Stjernens Fakkel, mens vi opad stige, 
De lede os mod det Uendelige.

I:winter1999070706
T:Med Wessels Digte
U:(Til Carl Snoilsky.)
F:Han leved heelt, man skulde troe

Han leved heelt, man skulde troe, 
I Viddets Lyn, Forstandens Kjerte; 
Men tidt hans Sjæl dog, naar han loe, 
Sig vaanded dybt i Qval og Smerte. 
Og det er Det, som Faa kun veed, 
At tidt en Strøm af Bitterhed 
Sig lønligt gjennem Stammen bugter, 
Der bærer os de søde Frugter. 
Pluk Frugten kun og lad dens Saft 
Med lystig Ild og freidig Kraft 
Dig gjennem alle Aarer drage 
Og Øieblikkets Sky forjage.

I:winter1999070707
T:Til Ludvig Bødtcher
F:Endnu dit Sind er let og glad 

Endnu dit Sind er let og glad 
Som Lærken under Vaarens Himmel; 
End faaer det jo sit friske Bad 
I Phantasiens Blomstervrimmel.

Din Sang er liflig, klar og sød 
Som Draaben, der bag Blomsterstøvet 
Er gjemt i Liliens Jomfruskjød, 
Før Kubens Flyver den har røvet.

O, lad den ikke veires hen 
Og tabe sig i Tidens Taage; 
O, slaa din Stræng og syng igjen, 
Mens dine Genier end vaage.

I:winter1999070708
T:Tak for sidst, Til Carl Ploug
F:Selv seer jeg heelt klarligt, hvor lidt jeg er Mester
Q:korrektur2,kilde,side
N:Efter <i>Brogede Blade</i>, 1865, pp. 63-64.

Selv seer jeg heelt klarligt, hvor lidt jeg er Mester, 
Jeg holder ei Værksted, ei Svende jeg fæster, 
Men hjælper mig ene, med Næppe og Nød. 
Dog havde Du staaet hos mig, i mit Brød 
Og lært dine Haandgreb med Hammer og Fiil, 
Og gjort dine Prøver med Sværd og med Piil, 
Jeg havde Dig sikkert et Lærebrev skrevet, 
Som vilde til Hæder og Ære Dig blevet, 
Og jævnet Dig Veien, naar bort fra dit Hjem 
Du gav Dig paa Vandring og fægted Dig frem! 
Men selv er Du Mester i Stort og i Smaat, 
Selv holder Du Værksted og holder det godt! 
Den kunstrige Hammer haandfærdigt Du svinger 
Saa Slagene drøne og Gnisten den springer; 
Ved himmelske Luer i Hjertedybs Esse 
Du Glavind mon gløde og hærde og hvæsse, 
Hvis Balge Du smykker med Løvværk og Billed, 
Saa klart det kan skues, at <I>selv</I> Du har villet! 
De Pile, Du smedder med Ægg og med Odd, 
Som Bien forsynte med Honning og Braad, 
Dem sender Du vidt over Land, over Stad, 
Og lader dem tone som liflige Qvad, 
Liig Daglærkens Qvidder, liig Hærfuglens Sange 
De vække de slumrende Kjæmper paa Vange, 
De livne hvert Hjerte saa døsigt og sløvt, 
Og aabne hvert Øie forstokket og døvt; 
De foere de Dumme med sindrige Raad, 
De spore de Feige til Manddom og Dand. 
Ja, derfor med Skjel hver en Dannemand priser 
Dig for dine kjække, fuldtonende Viser! 
Din Sang har, som Malmet, jo Klangen og Vægten,
Den ligner jo ei min »blødagtige Smægten«. 
Din prægtige Hilsen, dens mandige Stemme 
Skal jeg og mit Hjerte ret aldrig forglemme!

I:winter1999070709
T:Hjemvee
U:(Rom, i Maj 1855.)
F:O Skov, hvor mine Drømme boer

O Skov, hvor mine Drømme boer, 
Du Hav, som drukned tidt min Kummer, 
Du Hegn, som Dig saa lønligt snoer, 
Og skygged om min lette Slummer; 
Du lille Fugl, som qvik og bly 
Saae ned paa mig fra Bøgens Grene, 
Naar jeg i Hvidtjørnbuskens Ly 
Mig følte lykkelig og ene;

I har mig dog vel ei forgjæt? 
Siig, vil I venligt mig modtage, 
Naar jeg, til Døden mat og træt, 
Til Eders Hjem tør atter drage? 
Siig, vil med samme Kjærlighed, 
Som før, I atter Kræfter give, 
At jeg kan glemme, hvad jeg led, 
Og vække mig min Sang til Live?

Thi den er død, og jeg er død, 
I dette gamle, skumle Tempel, 
Som smuldrer i sin Fortids Skjød 
Med Storheds halvudslidte Stempel. 
Den stakkels Slægt, som kryber om 
Paa sine Minders sjunkne Grave, 
Har skræmmet Sangen fra mig, som 
Et natligt Syn i Dødens Have.

I denne rene Luft min Sjæl 
Sig, som en Orm i Støvet, vrider. 
Og midt i Skjønheds rige Væld 
Af Feberangst og Tørst den lider. 
Den friske, yppige Natur, 
Huldt straalende med Frugt og Ranker, 
Har, som en fugtig Fængselsmuur, 
Indsnevret alle mine Tanker.

Ja, liig en fangen Trækfugl, der 
Med stækket Vinge tam maa vandre 
Blandt Mennesker, med Længsel seer 
I Luften svæve bort de Andre, 
Jeg lader Øiet følge med 
Hver Sky, som over Himlen seiler, 
Og i mit Hjertes Bitterhed 
Forvrængt og styg sig Skjønhed speiler.

Men snart -  Gud give det saasandt! - 
Snart skal jeg staae paa Hjemmets Slette; 
Da falder Lænken, som mig bandt, 
Min Sjæl tør atter Vingen lette. 
Jeg høre skal det stærke Hav 
Tilraabe mig med mægtig Stemme; 
Min Sang skal vaagne i sin Grav, 
Jeg selv skal reise mig -og glemme!

I:winter1999070710
T:En Beiler
F:Hvad sagde saa din Fader

Hvad sagde saa din Fader, 
Allerkjæresten min. 
Saa faur og fiin!
Hvad sagde saa din Fader 
Om Beileren din? 
   Han sagde: det er en fattig Hund, 
   Hans Pengeskriin har ingen Bund! 
   Jeg svared: det intet skader, 
   Naar kun han bliver min.

Hvad sagde din Moder kjære, 
Allerkjæresten min, 
Saa faur og fiin! 
Hvad sagde din Moder kjære 
Om Beileren din? 
   Hun sagde: det er en ringe Skjelm, 
   Han fører hverken Skjold eller Hjelm! 
   Jeg svared: han har nok af Ære, 
   Naar han kun bliver min!

Hvad sagde saa din Amme, 
Allerkjæresten min. 
Saa faur og fiin! 
Hvad sagde saa din Amme 
Om Beileren din? 
   Hun sagde: han er altfor styg, 
   Med skjæve Been og puklet Ryg! 
   Jeg sagde: det er det Samme. 
   Naar kun han bliver min.

Hvad sagde saa din Broder, 
Allerkjæresten min. 
Saa faur og fiin! 
Hvad sagde saa din Broder 
Om Beileren din?
   Han sagde: det er et topmaalt Fæ, 
   Han kan ei skille Taarn fra Træ! 
   Jeg svared: derpaa jeg boder, 
   Naar først han bliver min.

Hvad sagde saa din Søster, 
Allerkjæresten min. 
Saa faur og fiin! 
Hvad sagde saa din Søster 
Om Beileren din? 
   Hun sagde: det er et farligt Skarn, 
   Han Fader er til mit lille Barn! 
   Jeg svared: den lumpne Kryster 
   Skal aldrig vorde min.

I:winter1999070711
T:Til en Kilde
F:Rislende Kilde! hvad tænker Du paa? 

Rislende Kilde! hvad tænker Du paa? 
Lokket af Himlens forræderske Blaa 
Iler Du op af din Vugge, Springer 
Du frem af din hjemlige Vraa, 
Ak, for at synge og sukke!

Ukjendt og stille Du vandred og løb 
Dybt i det Dunkle, hvor Rødderne krøb, 
Mens af din Nektar de suged; 
Muldvarpen saae Du i fløielsblødt Svøb, 
Skatten og Dragen, som ruged.

Tusinde Øine vil følge din Vei, 
Solen og Maanen genere sig ei, 
Stjernerne titte fraoven; 
Ellen og Bøgen vil vogte paa Dig, 
Alle Smaablomster i Skoven.

Høre Du maa deres kløgtige Ord, 
Om Du er klar, om Du siirligt Dig snoer, 
Vil de forstaae og bedømme; 
Ane dog ei, hvad i Dybet Dig boer, 
Ei dine lifligste Drømme.

Lædske Du skal baade Brøndkars og Flæg, 
Rotten, der lister sig hid fra sin Væg, 
Skovmusen hist fra sin Hule, 
Soen, der kommer og dypper sit Skjæg, 
Qvien sin slimede Mule.

Tankeløst suge de alle dit Væld, 
Drikke og gaae uden Tak og Farvel; - 
Dog maa Du bede Vorherre, 
At ei en Skjald med sin Lire i Qvæld 
Kommer, - da bliver det værre.

Rislende Kilde! Du haabe ei paa 
Atter din rolige Vugge at naae, 
Aldrig Du kommer tilbage! 
Glemselens Hav er vel bittert, - dog saa 
Hviler Du der og din Klage!

I:winter1999070712
T:I Mai 1861
F:Det er saa koldt, det er saa trist

Det er saa koldt, det er saa trist, 
Og Vintren knap er omme; 
Smaablomster spørge her og hist, 
Om ogsaa de tør komme? 
Violen atter vandred hjem 
Med Blade sønderrevne, 
Og Bøgens Øine titte frem 
Forsigtige og trevne.

Skylregnen mærker Gavl og Muur 
Med lange, vaade Runer, 
Og Nordenvinden streng og suur 
Trompeter og basuner. 
I Vaarens unge Mælkeskjæg 
Der hænger frosne Tapper, 
Og Haglen spiller »Næst-til-Væg« 
Med sine hvide Knapper.

Den spæde Fugl, som næppe tør 
Paa nøgne Grene hoppe, 
Sig lister til Fru Sommers Dør 
At see, om hun er oppe. 
Gran, hendes Portner, hvisker Nei! 
Og med sit Hoved rokker; 
Den Stakkel flyver taus sin Vei 
Med sine Sølverklokker.

Hun sover trygt, den Frue fiin, 
Med Kinden paa sin Pude, 
Tæt svøber hun sig i sit Liin, 
Mens Stormen gaaer derude. 
Hun hører kun Sneeklokken slaae. 
Men ingen Fuglesange, 
Saa hun kan aldrig falde paa, 
At Klokken er saa mange.

O, sødeste Madame! Vaagn op 
Og smyk Dig i dit Kammer 
Med Gyldenlak og Rosenknop, 
Kom ud og end vor Jammer! 
Vi staae i Flok paa Mark og Eng
Forfrosne her og slingre; 
Vi kan knap røre Harpens Stræng 
Med vore valne Fingre.

Kom snart, saa skal Du bare see, 
Du Dronning i det Grønne! 
Hvor hvert et Blomsterbarn vil lee, 
Som næppe nu kan skjønne. 
Knap tindre dine Øine blaae, 
Og dine Kinder gløde, 
Før Jubelsang fra hver en Vraa 
Vil strømme Dig imøde.

Da vil Du bringe Lægedom 
Til mangt et saaret Hjerte, 
Sød Balsam til det ene, som 
Jeg veed, har nok af Smerte. 
O, gjorde Du dets Byrde let, 
Og gav det Fred og Lise, 
Jeg vilde aldrig blive træt 
I Sangen Dig at prise!

I:winter1999070713
T:Mit Hjem
F:Du kjender vel det lille, skjønne Land? 

Du kjender vel det lille, skjønne Land? 
Omkring dets Kyst sig snoer det salte Vand, 
Luunt Bøgeskoven skygger, og fra Muld 
Sig Hvedeaxet skyder op som Guld. 
Du kjender det? o, <I>der</I>, kun der 
Kan Livets Sorg og Fryd mig vorde kjær!

Du kjender vel den lave, stille Bo? 
I Stuen er der Fred, i Kamret Ro. 
For Vindvet vifter Lindens brede Blad, 
Og Spurven qviddrer, Solen smiler glad. 
Du kjender den? o, <I>der</I>, kun der 
Jeg drømme kan og faae min Drøm saa kjær!

Du kjender vore Fædres gamle Vang, 
Saa rig paa stolte Minder, Sagn og Sang? 
Hvis Alvorsstemme vækker i mit Bryst 
En Længsels Smerter og en Veemods Lyst? 
Du kjender den? o, <I>der</I>, kun der 
Jeg føler mig paa Jord meest Himlen nær!

I:winter1999070714
T:Sangfuglen ved Oehlenschlägers Grav
F:De lagde ham ved Vintertid i Graven
K:sonnet

De lagde ham ved Vintertid i Graven; 
   Men kjære Hænder fletted ømt af Blade 
   En fyldig Krands, at smukt det skulde lade, 
   Som var det Vaaren selv, der bragte Gaven.

Men næppe aanded Mildhed over Haven, 
   Saa kom en lille Fugl, een af de glade, 
   I Krandsens tørre Løvværk tog den Stade 
   Og sang: Min Rede? <I>her</I> just vil jeg lav'en.

I visne Løv jeg sidde vil og synge, 
   Mens Skoven med de friske Knopper pranger; 
   Jeg i hans søde Slummer vil indslynge

En Krands af Triller, klare Toneslanger, 
   Liig Himlens Gloria, hiin Engleklynge, 
   Der hisset jubler om den skjønne Sanger.

I:winter1999070715
T:Det danske
F:Hør Tydsken i sit lede Sprog at prale 
K:sonnet

Hør Tydsken i sit lede Sprog at prale 
   Med al dets Skryden, Prusten, Hvislen, Snorken,
   Høittravende, langtskrævende som Storken, 
   Indhildende sig selv i sin Dædale.

Hør saa vort Maal i Bøgens grønne Sale, 
   Letflydende som paa en Viinmost Korken, 
   Som Sylen fiint og kraftigt dog som Forken, 
   Som Lærken muntert, hygligt som en Svale.

Skal nu den skjønne Mø da Voldtægt lide 
   Og skjændes af en fæl, giftsvullen Slange, 
   Der fræk i hendes Jomfrubuur vil glide?

Kan Riddersind meer ædel Dont forlange 
   End kjækt for hendes Æres Krands at stride 
   Med Staal og Stræng, med skarpe Skud og Sange?

I:winter1999070716
T:Henrik Pingel
F:Magtens Herre! Klar mit Blik

Magtens Herre! Klar mit Blik: 
Hvorfor skulde <I>han</I> da falde? 
Han, den Stolteste blandt Alle, 
Drikke Dødens bittre Drik?

Ikke skal jeg vove paa 
Frækt med Dig at gsae i Rette 
Om dit Viisdomsraad; men dette 
Kan mit Hjerte ei forstaae.

Her at vaandes gjør ei Skam, 
Og det smerter dybt tilvisse, 
Naar jeg seer hans Navn blandt disse 
Tusind andre Offerlam.

Paa <I>hvis</I> Alter mon de faldt 
For Granater og for Bomber, 
Disse ædle Hekatomber, 
Som med Gru vi have talt?

Hver for sig kan være god 
Af de tappre danske Døde, 
Som for <I>Intet</I> matte bløde, - 
Mig dog piner meest hans Blod.

Og mit Hjerte hamrer vildt, 
Spændt paa Harmens Pinebænke, 
Naar forbittret jeg maa tænke: 
»Hvi blev al den Rigdom spildt?«

Svøbt i Dødens skumle Flor, 
Denne trodsig kjække Pande 
Maatte bøie sig og vande 
Med sit Blod den tabte Jord! -

O. lyksalig er Du, Ven! 
Tomme staae Dig Smertens Skaaler, 
Klart din Æres Stjerne straaler! - 
Men <I>vor</I> Ære - hvor er den?

I:winter1999070717
T:Sange fra »Genrebilleder«
F:Hvilende

Hvilende, 
Lukkende 
Tæt Dig i Favn, 
Smilende, 
Sukkende 
Henrykt dit Navn, 
Kjæler jeg, 
Dyssende 
Sorgen i Blund, 
Stjæler jeg 
Kyssende 
Liv fra din Mund.

Vinger den 
Svævende 
Tanke mon faae, 
Bringer den 
Bævende 
Barm til at slaae; 
Mødes de 
Smægtende 
Længseler da, 
Nødes de 
Nægtende 
Blik til et Ja!

---

See, Lamperne blinke 
I Skoven og vinke 
Til Droslens og Bogfinkens pyntede Hjem,
Der Strængene klinger 
Og Sværmen sig svinger, - 
Min Kjærest og jeg, vi er ogsaa blandt dem.

I Dandsen vi træde, 
Men dølge vor Glæde, 
Dybt gjemmes i Barmen vor Hemmelighed; 
Vi blusse, vi gløde! 
Det er just det Søde, 
At Ingen i Verden det aner og veed.

Vi vove selv ikke 
At mødes med Blikke, 
Skjøndt lænkede ved det usynlige Baand; 
Hvad Taushed bevarer, 
Mig sødt aabenbarer 
Et Tryk af din lille, velsignede Haand.

Som Snoren af hvide 
Coraller mon glide 
Let gjennem din Fletnings sortglindsende Pragt, 
Saa sees nu, saa dølges, 
Saa slynges, saa følges 
Vort Liv og vor Tanke i Kjærligheds Pagt.

---

Ak, mindes Du, vi kom fra Dands 
Og vandred gjennem Byen; 
Nathimlens rige Fakkelkrands 
Var slukt af Taageskyen. 
Du tripped paa de pene Been 
Adroit og let fra Steen til Steen 
Og jeg holdt Paraplyen.

Den Vandring klart i Mindet staaer, 
Og aldrig har jeg glemt den; 
Jeg var kun sytten, atten Aar, 
Og Du kun fjorten, femten. 
Dybsindig ei vor Tanke var. 
Men Tungen frit fra Hjertet bar 
God Lystighed og Skjemten.

Og Svar og Gjensvar fulgtes net 
Som Rimet i Terziner, 
Som i en capricieus Duet 
To friske Violiner. 
Vi var i Læ for Nid og Nag, 
Den hele Kjøbstad sov jo bag 
Nedrullede Gardiner.

Vi kom til Torvet; som en Elv 
Det flød med sorte Vover. 
Du standsed her og bad mig selv 
At bære Dig derover. 
Jeg vandrer end saa tidt, saa tidt 
De hundred, lykkelige Skridt 
I Drømme, naar jeg sover.

Saa glad jeg Dig paa Armen tog, 
Mens vi blev ved at snakke; 
Din ene Arm fortroligt slog 
Du blødt omkring min Nakke. 
Det gik for smaa og rebne Seil, 
Som var det Torv et iisglat Speil, 
En steil, livsfarlig Bakke.

Jeg flytted langsomt mine Been, 
Og lod Dig varligt glide 
Ned paa din Faders Trappesteen 
Og stod saa ved din Side. 
Hvi dvæled vi? ak, aabenbart 
Det var Gud Amor blevet klart, 
At nu var det paatide!

Han lærte os at kjende nu 
To Læbers søde Varme. 
Du trykked mig med stille Blu 
I dine unge Arme. 
Vi glemte Alt omkring os, Alt, 
Vi hørte ei de Dryp, der faldt, 
Paa Silkeskjermen larme.

O. dette lange - lange Kys, 
Vor første Blomst i Vaaren, 
Det lever end, som var det nys 
For os til Verden baaren. 
Det lever som min bedste Skat 
I Glædens Solskin, Sorgens Nat, 
I Smilet og i Taaren.
