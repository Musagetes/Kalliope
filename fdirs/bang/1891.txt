I:bang1999061301
T:Den Dag
F:De Dage

De Dage
er ikke de tungeste,
hvor lig et sammenkrøbet Dyr
Angsten paa Hjertet hviler;
d e n  ikke,
hvor Bruddets Nat
lægges om døde Sanser.

Thi Angsten lever,
Og Brudd er Smerte.

Men  d e n  Dag,
da Sorgens Skyer
spredes trægt
af ny Ligegyldighed,
og over dem
Sjælen
de store Intet ser
- d e n  er den tungeste.


I:bang1999061302
T:Nat
F:Nætter

Nætter -
naar det søvnløse Savn
i Sørgeflor hyller
hvert Minde,
man ejer;
og i Ligtog alle Tanker
- selv den mindste -
følger Baaren
af den tabte Lykke ...

Nætter - I er tunge.

Men Nætter,
naar Lejet
under En brænder:
nidsk man maaler
Elskovens Timer,
dem, der til Vellyst
skænkes de tvende
n u  - just  n u,
mens man vaager.

Hvor man dem ser,
hvor man dem kender.
Kys var aldrig
s a a  tætte,
Elskov saa hed,
Favntag saa enge,
Lysten var aldrig
saa paany ubændig,
som  d e  i disse Timer,
den Glemte til Jammer.

D e  Nætter er sværest.

I:bang1999061303
T:Der vaagnede den Morgen -
F:Der vaagnede den Morgen et Lig

Der vaagnede den Morgen et Lig,
og det væmmedes selv
ved at Liget spiste,
at det stod op og gik om,
og at Liget talte.

Det vilde sove igen,
som et Lig sig sømmer -
og det lagde sig hen.
Men Søvnen kom ej:
Liget vaager.

I:bang1999061306
T:Min Moder
F:Hvorfor ser jeg bestandig

Hvorfor ser jeg bestandig
dit tungsindige Blik?
hvorfor hører jeg altid
din bedrøvede Røst?

Moder - er det fordi
det var den samme Jammer,
hvorunder Du led,
hvormed jeg kæmper?

Var det den samme Sorg,
der bragte  D i g  Døden,
Døden, den tidlige Død,
Blomstens, der knækkes, lig?

Jeg véd det ej:
din Smerte talte ikke.

Men jeg, jeg vilde saa gerne
nu lægge mit Hoved i dit Skød,
og dine Hænder skulde stryge mit Haar,
mens jeg skrifted mit Hjertes Nød.

Hvem véd? maaske gav det Trøst,
at der var samme Jammer,
- der kan føre til samme Død -
for Dig, min Moder, mit Udspring,
og mig, i hvem Du
forplanted din Nød.

I:bang1999061304
T:Nat
F:Det var Nat allerede

Det var Nat allerede
og hvor der var stille i Stuen,
hvor de ved Lampens Skin
begge læsende sad.

Man hørte kun svagt
den knitrende Ild
og sagte mod Gulvet
den vuggende Lyd
af Stolen, hvori hun gynged.

Saadan læste de roligt.
Til paa én Gang de begge
løftede Blikket
og Øje i Øje
smilte de længe;

Hvor vi  e l s k e r, hviskede hun;
- og de læste igen.

I:bang1999061305
T:Tomhed
F:Der gives Dage

Der gives Dage,
hvor selv Sorgen tier
og Sjælen sidder
midt i det store Tomme
ene,
Edderkoppen lig
og spinder - Tomhed.

I:bang1999061307
T:Alting slukkes og dør
F:Alting slukkes og dør

Alting slukkes og dør:
Dagen og dens Sol,
de synker i Skumring og Mørke,
Menneskelivet,
det glider ud i Tavshed.
Sommeren dør
i Høstens de lange Aftner;
Blomsterne dør
stille og Blad for Blad.
Ungdommen dør,
saa langsomt,
vi véd det ikke,
Illusionerne med,
lydløst og én efter én.
En Dag ligger selv
vor Kærlighed
død i sit Kammer.
Den Dag døde vort Haab.
Den Dag sluktes vort Liv

I:bang1999061308
T:Død, du, som altid -
F:Død

Død,
Du, som altid
ved mit Hovedgærde sidder,
ved min Side gaar
og bestandig paa mig stirrer
med stærke Øjne.

Død -
lad mig langsomt
v æ n n e s  til dit Selskab,
saa, naar en Dag Du
Haanden
mod mig strækker,
frygtløs min
i din jeg lægger
og dør,
som jeg levede:
g u d l ø s.

I:bang1999061309
T:Giv mig -
F:Giv mig, Du døde Gud

Giv mig, Du døde Gud,
giv mig, Du tomme Himmel,
én Dag i Livets Sol,
én Dag blot levet fuldt:
i Elskov elsket.

I:bang1999061310
T:Var der en Gud
F:Var der en Gud

Var der en Gud,
jeg vilde ham bede
at lade mig sove
f a s t 
Millioner Aar
og vaagne først,
naar alle Verdner var slukte
og ingen dødelige mer,
gejle Hunde lig,
efter Nydelsen, der flygter,
forgæves løb.
Og ingen Forplantningens Drift
i det Levendes Hjerte
Elskov udsaaede til Kval
og fødte den navnløse Angst -
med Begæret, der
Sjælene nager
lig en fortidig
Øgles Klo.
Naar alt var endt
og den sidste Drøm
med det sidste Hjerte slukt,
mens Stjerne som brustne Øjne sad
stille
paa det stille Tomme -
d a  vilde jeg vaagne
og dø
»i en lykkelig Time«.

I:bang1999061311
T:Du store Intet -
F:Du, store Intet

Du, store Intet,
som paa Livet
venter;
uhyre Grav,
hvor Verdener
fylder som Sandkorn -

Lær mig, Du vældig,
ret hvor ringe jeg er,
selv til en Klage for ringe -
saa  t a v s  jeg maa gaa,
men med Hovedet oprejst
- frem i det evige Mørke.

I:bang1999061312
T:Fædreland -
F:Fædreland

Fædreland,
Plet af Jord paa Jorden;
Fædreland,
Du, vort Sekels Polen,
indad sønderslidt
og udad sønderlemmet;
Fædreland,
sørgeklædte Moder,
l æ r  os:
smaa at være.
Lær med Taalmod os
Hverdagsdragt at bære -
A r b e j d s d r a g t -
Moder,
Dig til Ære.
