I:sthen1999030201
T:En Aften- eller Natsang
F:Den ljuse Dag forgangen er

Den ljuse Dag forgangen er,
og Natten hun hænger os paa.
O Jesu Christe, Herre kær,
du altid hos os blive maa.
Glæde os Gud i Himmerige.

Du est det evige Guddoms Ljus,
det maa vi jo bekende;
kom til os i vor Hjertes Hus,
med din Naade os optænde.
Glæde os Gud i Himmerige.

Du est vor Vægter tryg og tro,
du vilt os aldrig undfalde;
paa dig saa ville vi bygge og bo,
i al vor Nød dig paakalde.
Glæde os Gud i Himmerige.

Dagen er skabt til Arbejde og Umag,
det kan hver hos sig mærke;
men Natten er skabt til Ro og Mag,
de trætte Lemmer at styrke.
Glæde os Gud i Himmerige.

Bevar os, Gud, i denne Nat,
fra Djævelens listige Pile;
i alskens Fare du med os stat,
giv Rolighed og god Hvile.
Glæde os Gud i Himmerige.

Vi befale os i Jesu Vold,
naar vi vore Øjen tillykke;
Gud være vor Værn, vor Klippe og Skjold,
mod alt ondt der os kan trykke.
Glæde os Gud i Himmerige.

Giv os en rolig Nat og god,
lad os i Synden ej sove,
lad os ej gøre det dig er imod,
ej heller i Sorgen opvaagne.
Glæde os Gud i Himmerige.

Saa ville vi i Morgen love dig,
din Godhed gerne bekende,
og siden altid i Himmerig
dig prise foruden Ende.
Glæde os Gud i Himmerige.

I:sthen1999030202
T:Du, herre Krist, min frelser est
F:Du, herre Krist

Du, herre Krist,
min frelser est,
til dig jeg håber ene.
Jeg tror på dig,
o bliv hos mig
miskundelig
alt med dit ord det rene!

Jeg slår min lid
nu og altid
kun til din rige nåde.
O Jesus sød,
hjælp mig af nød!
ja, for din død,
frels mig fra synd og våde!

Går sorgen på,
din sjæls attrå
er altid at husvale.
Hvad nød er der,
hvor du er nær,
o herre kær!
Dig mon jeg mig befale.

Jeg være vil,
o Jesus mild,
hvor du mig helst vil have.
Jeg lukker ind
i sjæl og sind
dig, herre min,
med al din nådegave.

Da ved jeg vist,
o Jesus Krist,
du vil mig ej forlade.
Du siger så:
kald du mig på,
hjælp skal du få,
og intet skal dig skade!

Giv os, o Gud,
vi på dit bud
må leve så tilsammen,
at vi hos dig
evindelig
i himmerig
kan få din glæde, amen!

N:Optræder i folkekirkens salmebog med melodi af August Winding, 1878.

I:sthen1999030203
T:Den mørke nat forgangen er
F:Den mørke nat forgangen er

Den mørke nat forgangen er,
og dagen oprinder så vide,
nu skinner sol over mark og kær,
de fugle de sjunge så blide;
Gud give os lykke og gode råd,
sin nådes lys os tilsende!

Gud være lovet i evighed,
han denne nat tog os vare!
Han lyse på os sin hellige fred
og fri os af alskens fare!
Gud give os lykke og gode råd,
sin nådes lys os tilsende!

Om påskemorgen, den signede dag,
Vorherre stod op af døde,
det var os alle et godt behag,
han frelste os derved af møde.
Gud give os lykke og gode råd,
sin nådes lys os tilsende!

Ræk os, o Jesus, din frelserhånd
i dag og i alle stunde,
udløs os alle af mørkets bånd,
at ret vi dig tjene kunne!
Gud give os lykke og gode råd,
sin nådes lys os tilsende!

Da, hver gang dagen forgangen er,
og natten til os fremskrider,
vi dig vil prise, o herre kær,
af hjertet til alle tider.
Gud give os lykke og gode råd,
sin nådes lys os tilsende!
