T:Forord
I:larsen2001030400
TYPE:prosa

Skønt det ikke mere er almindeligt at skrive Forord i Digtsamlinger, vil jeg dog ledsage denne lille Samling med et Par Ord. Det har nemlig sine særegne Grunde, at jeg vælger nuværende Tidspunkt til at udsende disse Digte, som paa et Par enkelte Undtagelser nær er blevne til i Tidsrummet mellem Verdenkrigens Begyndelse og nu.

Den første Aarsag er, at det i dette Efteraar er 25 Aar siden jeg udgav min umodne første Digtsamling "Vilde Roser" (af Thøger Underbjerg). Skønt min egentlige Debutbog er "Jord" (1904), mener jeg dog at burde regne min Skribentvirksomhed fra Fremkomsten af mit første literære Arbejde i Bogform, saameget mere, som jeg senere har i tildels omarbejdet Form udgivet en Del Digte fra denne Periode, ogsaa et enkelt fra nævnte Bog (i "Slægternes Træ").

Den anden Aarsag er, at nærværende Samling indeholder nogle Digte, skrevne i Anledning af Genforeningen med det danske Sønderjylland. Jeg finder det derfor rigtigt, at Samlingen fremkommer i det Aar, Genforeningen fandt Sted.

Lemvig, August 1920. Thøger Larsen.


I:larsent200103041
T:Til min Hustru
F:Du fulgte mig tro gennem trange Aar

Du fulgte mig tro gennem trange Aar,
fik graanet Haar;
vor Ungdoms Længsler, vor Ungdoms Krav,
hvor blev de af?

Og Vaaren om sig med Roser strør,
og Roser dør,
dog staar der af døde Roser Duft
i Mindets Luft.

Den Fugl, der synger i Foraarsgry,
gaar højt i Sky.
Men Solen maa dele sin Himmelfryd
mellem Nord og Syd.

Og stirrer vi træt fra en vissen Strand
mod Ægyptens Land -
saa lad os se i vor Ungdoms Navn
mod Drømmens Havn.

Thi Drømmen er Virkelighedens Sjæl
og Guddomsskær,
og Smudset paa Virkelighedens Hæl
det smuldrer der.

H1:Tid og Id

I:larsent200103042
T:Danmark
F:Danmark fødte svimmel

Danmark fødte svimmel
tusind Somres Flor.
Her en naadig Himmel
fandt en frodig Jord.
Folkets Barndom lo sig varm
mellem Højes Puder,
hvor de unge Guder
laa i Frejas Arm.

Urd med sine Terner
svang paa Midnats-Stol
Hjul, besat med Stjerner,
rundt om Himlens Pol,
spandt for Danmark Tidens Traad
gennem Vinter-Øde,
gennem Sommer-Grøde,
gennem Smil og Graad.

Ind i Folkets Aarer
spandt hun Lykkens Guld,
selv om mange Taarer
faldt paa Danmarks Muld.
Sind og Muld af Graad og Regn
fik de indre Kræfter,
som bar siden efter
Vaarens skønne Tegn.

Heimdals Sønner øver
deres Idræt godt,
Korn og Græs og Kløver
gror, hvor de har traadt.
Sol og Sky fra Himlens Blaa
mildt sig mod dem vender,
signer dem, hvis Hænder
klæder Danmark paa.

Danmarks Blomsterkjole
ligger broget bredt,
som en Drøm om Sole
over Græsset spredt.
Og fra Mulde stiger frem
midt i Blomstervrimlen
Folkets Sang mod Himlen,
alle Soles Hjem.

Land, som Havet køler
gennem Kvæld og Gry
Land, hvor Koen brøler
under Tordensky,
Land, hvor Barnets lyse Lok
vifter over Dige!
Gamle Danmarks Rige!
Elsker jeg dig nok?

Danmark! Fuld af Gaver
er din Sommerfavn,
Agre, Enge, Haver
vinker i dit Navn.
Tak for Roser, Tak for Tjørn!
Danmark, Moder kære!
Vi vil tro dig være,
alle dine Børn.

I:larsent200103043
T:Vintersolhverv
F:Nu mørkner Vindens Stemme

   Nu mørkner Vindens Stemme,
   og Sol er ikke hjemme,
   og Dag bli'r stadig mindre,
   en Drøm i Nattens Indre.
Solen tog sin gyldne Gave,
rejste bort med Edens Have,
Natten er som Nat i Grave.

   Smaa Blomsters Blus har Kulde
   blæst ud paa Mark og Mulde,
   og bladløst Træet breder
   sig uden Sang og Reder.
Is om Næsset gnyr og knager,
evneløs er Eng og Ager,
Døden ud af Himlen klager.

   I Natten Øjet møder
   en Sne af frosne Gløder,
   vemodigt gennemstraales
   det Mulm, som aldrig maales.
Under Ild fra disse Kloder
stivner sagte Sø og Floder,
bliver Jorden aldrig Moder.

   Og Maanen naadig smiler,
   naar den i Natten hviler,
   fortrolig, som den vidste,
   at alle laa i Kiste,
som det i dens Lys fornemmes:
Disse Børn skal stille gemmes,
sove sødt og saligt glemmes.

   Men just som Solen vender,
   et Haab igen sig tænder,
   og lyse Haner gale
   i Barndoms dybe Dale.
Sangen brister frem fra neden,
Lykkens Fugl har Æg i Reden,
atter kommer Vaar og Eden.

   Og Juletræet tændes,
   saa Barneøjne blændes,
   og alt i Drøm forgyldes,
   af Sole Stuen fyldes,
Mands og Kvindes Hjerter gynge,
hører fra den glade Klynge
sene Somres Fugle synge.

I:larsent200103044
T:Foraarsmorgen
F:Nu skinner Sol over Mark og Eng

Nu skinner Sol over Mark og Eng,
den store Morgen staar op af Seng,
de svale Bølger mod Bredden gaar
og hulker saligt af Vind og Vaar.

Og Haner galer fra Gaarde lydt,
paa alle Agre er Græsset nyt.
De gule Blomster af Engen gror,
som om det drømmer i sorten Jord.

Mens Toner daler mod Dug og Duft,
forsvinder Lærker i Lys og Luft,
saa den, der pløjer, og den, der saar,
som hilst af syngende Aander gaar.

I:larsent200103045
T:Høstnat
F:Dagens Travlhed døde

Dagens Travlhed døde
over Mark og Vang.
Sindene blev øde,
Hænder trætte hang.
Høstens Nat har venligt
dæmpet Tid og Sted,
sænket Sind i Drømmes
Underverden ned.

Fuglen, skjult i Træet,
er af Søvnen blind.
Ensom styrer Næet
dybt i Himlen ind.
Fyr, som gennemstraaler
Mørkets Ocean,
tændtes i det gerne
af den store Pan.

Maanebaadens Kølvand
slaar mod Jordens Kyst.
Med en salig Sølvrand
hviler Skyen tyst,
som en Ø, der tænder
Lyset paa sin Strand
for at vinke Nattens
Gudebaad i Land.

I:larsent200103046
T:Julenat
F:Mørket, som ud over Sø og Sletter

Mørket, som ud over Sø og Sletter
isner og truer med Tryllestaven,
røber et Rum, et Dyb af Nætter
sort som Søvnen, Døden og Graven.
Mørkets Vidder i hvinende Veer
mejes af Stormens hvinende Leer,
Afgrundsgnister flakkende tindre, -
Drømmen er ond i Naturens Indre.

Da aander Julen paa Jordens Kvide,
Børn kan sig atter ved Krybben samle;
Lysene straaler fra Granens Side,
gyder Barndom paa golde og gamle.
Gudebarnet har Fødselsgilde,
Vældet løsner i Hjerternes Kilde,
Aarenes Is, som den sjældent taaler,
brister, naar Børnenes Øjne straaler.

Salmen stiger i Julenatten
gennem Lofterne op i det øde.
Har de nu endelig hævet Skatten,
disse sidste Børn af de døde?
Sangen er ung som fra Fugl i Toppe,
Sindene skinner, som Sol var oppe;
Glæde, som intet Mulm kan kvæle,
flyver fra Jorden paa klingert Mæle.

Yggdrasil staar i Nætterne ene,
stænket med Ildens ulmende Kerner,
Juletræet, hvis yderste Grene
tynges mod Mulde af tændte Stjerner;
Maanen, det gamle Barn i Himlen,
gaar under Løvet og Stjernevrimlen,
smiler til Børn og Mænd og Kvinder
evig og salig med gyldne Kinder.

I:larsent200103047
T:Fiskersang
F:Rundt om Folkets Hjem og Færden

Rundt om Folkets Hjem og Færden,
rundt om Mark og Eng
ligger Havets vide Verden
i sin sunkne Seng.
Gennem Dybets Skumring skære
Fisk i rejsesyge Hære
over Lande, som sig dølger
tynget under Bølger.

Ud mod Horisontens Stribe,
som vi aldrig naar,
stønner vore raske Skibe,
medens Skruen gaar.
Vidt paa Sø Lanterner vaage
gennem Nattens salte Taage,
mens vi tyst med vaade Næver
Fangst af Havet hæver.

Skummelt Nyt fra sunkne Dale
melder os vor Fangst,
Blik vi ser, som tavse tale
om en evig Angst,
ser om vore Liner hænge
Græs fra Underverdnens Enge,
Fisk, der sig paa Krogen vrider
og om Veen bider.

Fremad, frem, mens Solen bygger
Bro foran vor Stavn!
Frem igennem Skyers Skygger!
Frem i Maanens Navn!
Hjemad bærer vore Baade,
hvad de fik af Havets Naade,
men om Had og Hævn dernede
mumler Havets Vrede.

I:larsent200103048
T:Stjernernes Kamp, før Verdens Ende
F:Hisset i Stjernerne saa' jeg den klare &thorn;&eacute;lios' Trusel
U:Slutningen af de sibyllinske Oraklers 5. Bog. Oversættelse fra Græsk.

Sibyllen:

Hisset i Stjernerne saa' jeg den klare &thorn;&eacute;lios' Trusel
og Sel&ecirc;na&iacute;es grufulde Galde i Lynenes Flammen.
Stjernerne yppede Kamp, og Gud gav dem Lov til at strides.
Imod &Eacute;&eacute;lios raste der vældige Ilde i Oprør.
F&ocirc;sf&oacute;ros førte en Kamp, mens han svang sig paa Ryggen af Løven,
frem S&ecirc;lna&iacute;e tvehornet fnyste i vekslende Retning.
Stenbukken stangede heftigt Tyren den unge i Nakken,
Tyren berøvede Stenbukken Solhvervsdagen [1] til Gengæld.
Bort Or&iacute;on snappede Vægten, den saas ikke mere,
Jomfruen veksled i Vædderen Tvillinge-Stjernernes Skæbne,
ud Plejaderne sluktes, og Dragen fornægted sin Zone,
Fiskene dykkede ned, hvor Løven havde til til Huse,
Krebsen blev ikke inde, men flygted af Angst for Oríon,
Skorpionen hug Halens Braad i den rædsomme Løve,
Hunden fjerned sig glidende bort fra &Eacute;&eacute;lios' Flammer,
Vandmanden tændtes ved Ildens Kraft fra den stærke Faeinos.
Uran&oacute;s selv kom i Oprør, til han fik de kæmpende splittet,
harmfuldt han slynged dem hovedkulds ned imod Jorden tilhobe,
brat blev de kastet i Bad hos Okean&ograve;s, hvor de stak hele
Jorden i Brand, og der blev kun en stjerneløs Æter tilbage.

N:[1] Tilbagevendelsesdagen

H1:Sønderjylland

I:larsent200103049
T:Sønderjylland
F:Bort fra Danmark flængtes

Bort fra Danmark flængtes
fordum eders Jord,
og I stred og længtes,
spejded tungt mod Nord.

Dansk paa Barnets Tunge
truet laa, men dog
flokkes end de unge
under Danebrog.

Ogsaa vi har baaret
Ve og vildsomt drømt,
set vor Moder saaret,
elsket dobbelt ømt

O - men hvilket Møde
alle Danskes Dag!
Levende og døde
under Danmarks Flag!

Ræk os Haanden, Broder!
Søster, græd ej mer!
Se, vor gamle Moder
gennem Taarer ler!

Efteraar 1919.

I:larsent2001030410
T:Alle danskes Dag
F:Nu vaje i Vinden hvert Danebrogsflag

Nu vaje i Vinden hvert Danebrogsflag
   over Danmark.
Nu rinder af Natten den dejligste Dag
   over Danmark.
Vor Lykke, som længe laa lænket til Sorgen,
staar op nu som Sol paa Opstandelsens Morgen
   og vækker i Grøde
   af Døde.

Og Danebrog vajer nu søndenfor Aa
   imod Danmark.
Nu kommer de hjem, som utrætteligt saa'
   efter Danmark.
Velkommen - og Tak, at I tabte ej Modet!
Velkommen - med Ar efter Korset og Blodet!
   Jert Flag kan I bære
   med Ære!
1920.

I:larsent2001030411
T:Den store Vaar
F:Alt ofte vandt den grønne Vaar

Alt ofte vandt den grønne Vaar
sin Krans om Danmarks Hjertesaar,
   og Søer blaa
   mod Solen saa'
halvt som med Sorg i Sinde,
halvt som af Lykke blinde.

Og lød fra Engen Leg og Skæmt,
den onde Drøm blev aldrig glemt
   om Aag, der tvang
   den danske' Sang
i danske Hjerter inde -
den laa i Søndenvinde.

Mens Verden bløder vildt af Saar,
for Danmark vaagner Glædens Vaar.
   Nu fandt vor Sag
   sin store Dag -
saa langt vort Sprog kan klinge
skal alle Kilder springe.

Nu søger vi for fælles Savn
vor Lægedom i Danmarks Navn.
   Mod Himlen straal,
   vort Modersmaal,
fra Bakker og fra Dale,
i Toner og i Tale!

1920.

H1:Skæmt og Satire

I:larsent2001030412
T:Til Piben
F:En Pibe er Sjælens Arnested

En Pibe er Sjælens Arnested,
hvor Tankerne samles i taaget Fred
og føler det saligt blaane
fra Søen til Sol og Maane.
De øjner saa mangt et Aandens Gry
bag Røgens forvirrede spinkle Sky.

Men er den end aldrig saa sommermild,
i Dybet dog brænder den røde Ild,
og rører sig Tankerne raske,
gaar mere og mere i Aske.
Tidt Tankerne satte de varigste Spor,
men hvor er Tobakken vel fra i Fjor?

Som Offerrøg gaar mod Himlen op,
som Røgen over Vulkanens Top,
som Taager i vildsom Flakken -
saaledes ender Tobakken,
naar Aanden sidder ved Pibens Rand
og taber sig i sin Verdensbrand.

Ja, frem med Tobakken, det visne Blad,
som nærer Tanke og Drøm og Kvad,
der end kan trylle og blænde,
naar al Tobak er til Ende.
Saa bittert mødes Pande og Mur,
naar Aanden er syg og Piben sur.

I:larsent2001030413
T:Efter Syndfloden
F:I Helved-Slammet

   I Helved-Slammet
   efter Blodtørst-Rusen
fik vel Freden plantet Eden for Livets Rest.
Aa ja!
   Løven leger med Lammet
   og Katten med Musen,
men Løven og Katten morer sig bedst.

H1:Fest og Hyldest

I:larsent2001030414
T:H. Sønderup
F:Har han fanget Griller
U:Danmarks største Sommerfuglesamler.
U:Ved Afskedsfesten i Lemvig 10. Februar 1909.

Har han fanget Griller
en Skærsommernat?
Har hans Myg og Biller
ham i Ho'det sat:
"Bort fra Vanens Gænger
over Sø og Bugt!
Sommerfuglefænger,
prøv nu selv lidt Flugt!"

Rundt paa Jordens Kugle
Græssets Ungdom gror.
Nye Sommerfugle
over Sommerjord.
Hil ham her paa Springet
mod sin Fremtids Bred.
Se, en brogetvinget
Mindesværm vil med.

I:larsent2001030415
T:Sophus Claussen 1
F:I Septembers vemodige Sol
1865 - 12. September - 1915.

I Septembers vemodige Sol
kom til Jorden et sommerligt Sind,
i hvis Kroge det glimted og gol
mod en Dag, i Aartusinder blind.

Men hvor vaagner saa blodigt et Krav
om en Vaar, som i segnende Høst?
Det er som at staa ved sin Grav
og se langt mod de saliges Øst.

Og hans Sang blev den duggede Ild,
som slog hulkende ind imod Bred
fra en Verden vidaaben og vild
og brast gylden i Latter derved.

Den har vugget i Havenes Arm
og paa Floder fra Bjærgenes Tind,
den har koglet ved Højenes Barm
og blusset mod Æblernes Kind.

Fugl Fønix! Faa Danmarks Eng
galer nu Leernes Staal!
Der redte du Hjertet en Seng
paa Sangens fortærende Baal.

I:larsent2001030416
T:Sophus Claussen 2
F:Halvhundred Gange rundt om Solens Kerte

Halvhundred Gange rundt om Solens Kerte -
aldrig dog nok af Solskin faar vort Hjerte,
aldrig fandt Sjælen Hvile i sin Bolig,
   saa den blev rolig.

Oldtidens Døtre sang af Himlens Naade,
lo mod Gudinden, som var født af Fraade,
Sangen, som fik en evig Vej at vandre,
   synger nu andre.

Altid en Ungdom staar ved Edens Porte -
Slægt efter Slægt har blomstret - og blev borte,
sunget og elsket, sejret til den sidste
   sov i sin Kiste.

Ingen fik Sangen helt til Bunden sungen,
just da man greb det, da var Strængen sprungen,
det er Naturens underfulde Gaade,
   det er Guds Naade.

Sanger! Din Sol staar endnu midt paa Himlen,
endnu dit Hjerte favner hele Vrimlen,
Agrenes grønne Dag fra Orienten
   til Occidenten.

Vide om Solen gaber alt det sorte,
syng os i Ungdom frem mod Edens Porte,
værn om vor Sommer med din kaade Stemme,
   der er vi hjemme.

Tak for den Sang, du lagde os paa Tungen,
tavse vi venter den, du ej har sungen,
rækker dig Kransen her en Dag i Høsten,
   vendt imod Østen.

I:larsent2001030417
T:Jeppe Aakjær 1
F:Du gik som Pan under Maanens Horn
U:1866 - 10. September - 1916.

Du gik som Pan under Maanens Horn
   blandt Kvæg og Korn,
du spilled en Fløjte af Hyldegren,
mens Vindenes Alfer Dansen tren.

Du gik i Lære ved Aaens Kant,
   mens Kilden randt,
du lærte din Sang ved Søens Bred
og sang, saa det hele Land sang med.

Du gik under Sol ved Hanegal
   i dugget Dal,
du tryllede sammen Sang og Sol,
saa selve Luften og Lyset gol.

Og Vandets Skvulpen om Baadens Køl
   og Koens Brøl
og Markens Aande i Grødevejr -
du sang det altsammen vort Hjerte nær.

Hav Tak da for alle de Sangens Aar,
   for Høst og Vaar,
fordi du sang af den grønne Tro,
hvorved i Evighed alt skal gro.

I:larsent2001030418
T:Jeppe Aakjær 2
F:Danmark laa bølgende rigt i dit Sind

Danmark laa bølgende rigt i dit Sind
med sine Bakker og Fjorde,
Aaer sig skar gennem Engene ind,
svaled de tørstige Hjorde,
Kornet blev vugget af Havenes Vind
som i Drømme.

Paradisnætter, hvis Himle i Nord
saligt ved Solsengen vaage,
som ved en Vugge den nordiske Mo'r
sidder med sænkede Laage,
dugged af evige Dyb dine Ord,
dine Sange.

Hen over Danmark nu Sangene naar
vidt som fra Vesten til Østen,
Sang under Hylden i blomstrende Vaar,
Sange ved Rugen og Høsten,
Sang, hvori Mulde og blaanende Aar
giver Kræfter.

I:larsent2001030419
T:L. Mylius Eriksen
F:Ild fra dit Øje, Ordet fra din Tunge
U:Ved Afsløringen af hans Statue i Ringkøbing 15. Oktober 1916.

Ild fra dit Øje, Ordet fra din Tunge
i tændte saa tit i dine Dages unge,
var som en Stjerne i en Morgenrøde
   over en Grøde.

Grønnende Evne, mødt af Gryets Kulde,
bød du velkommen, straks den brød af Mulde,
meldte, at Sol, som endnu sov bag Diget,
   raaded i Riget.

Vi skulde arve alle Nattens Slægter,
Hanerne galed mod den aarle Vægter,
lige saa vist maa alt af Østen komme,
   som alt er omme.

Syngende higed vidt dit Væsens Hede -
Somrenes Sommer, Solen aldrig nede
Eventyrland, hvor Dag og Kulde raader!
   Evige Gaader!

Undret du vilde i Ord og Toner male,
Gulvet var Is i Solens egne Sale,
ej fik du nok af Undrets Kilde drukket,
   før der blev slukket.

Hvor er vel Takken ringe imod Daaden,
selv om den ligner Smilet gennem Graaden.
Her vil vi se dig, som du gik iblandt os,
   vakte og vandt os.

Slægter skal se dig, medens Tiden ruller,
Solen skal evigt skinne dig paa Skulder,
Regnen skal rinde nedad dine Sider
   evige Tider.

I:larsent2001030420
T:Jakob Knudsens Død
F:Dødens Gerning i hans Kammer
N:Digteren <A F=knudsen>Jakob Knudsen</A> døde 21. januar 1917.

Dødens Gerning i hans Kammer
hørtes overalt,
som blandt Skovens Egestammer
en til Jorden faldt.

I den simple Krone suste
Folkesjælen strid,
udenfor laa Vande kruste,
oven Himlen vid.

Løvets skjulte Fugle leder
nu om deres Hus,
om den faldne Krone breder
sig et hjemløst Sus.

I:larsent2001030421
T:Indenrigsminister Ove Rode
F:Den unge Digter øjned
U:1867 - 31. August - 1917.

Den unge Digter øjned
fra Aandens hvide Sky
sit Land i Bølgen grønnes
og Folkets Frihed gry.

Hver Fugl i Himmelbuen
en Stjerne var af Sang
om Kærlighed til Tuen,
hvor Livets Kilder Sprang.

Og i de stille Dale
tog Piger Neg i Favn,
og Frihed laa i Vuggen
og mumled Solens Navn.

Den Drøm, som Ungdom drømte
i Vaarens hvide Sky,
tog Manddom med til Jorden
for Jorden at forny.

Nu raser Ondskabs Uvejr
i mangen herlig Egn
med Hadets hvide Lynild
og Blodets røde Regn.

Og Dødens Engle lurer
i Bølgen sommerblaa.
Tør nogen Eng nu grønnes,
naar Verdener forgaa?

Tør Folkets unge Frihed
nu paa sin Fremtid tro?
Tør Danmark ligge rolig
og lade Rugen gro?

Den unge Digters Manddom
staar nu paa Mulde Vagt
om alt, som Vaarens Drømme
fik frem af Jorden bragt.

I:larsent2001030422
T:En Mindedag
F:Aand med unge Vinger
U:Fhv. Højskoleforstander N. C. Nielsens 75-Aars Fødselsdag.

Aand med unge Vinger
vendte du mod Øst,
Tankerne sig svinger
hjem til dig i Høst.
mange faldne Fjer,
ser den fløjne Længsel
mod sit Morgenskær.

Der er mange Mile
til det gyldne Maal,
hver en Slægt til Hvile
gaar med hullet Saal.
Men paa Livets Veje
mod den mørke Strøm
Hjertets bedste Eje
er dets Ungdomsdrøm.

Deraf alt udspringer,
medens alt forgaar,
Tonen klang og klinger
som i Verdens Vaar;
selv om alting endte,
hugget under Høst,
alt er dog i Vente
evigt og i Øst.

De, du gav din Gave,
kommer nu som før,
sætter deres Stave
ved den gamle Dør,
kommer for at bringe
dig i Dag en Tak
for den stærke Vinge
og den Tro, som trak.

I:larsent2001030423
T:Konfirmationssange 1
U:Til Carl Bülow Aaberg.
F:Barndommens Rigdom
U:8. April 1918.

Barndommens Rigdom
er som en Kilde,
hvoraf vi øser
hele vort Liv,
Minderne hvisker
Manden i Møde
varligt som Vinden
hvisker i Siv.

Manddommens Virken
spejled sig daadfuld,
broget i Drengens
vekslende Leg,
Syner fra Legen
leder hans Fodtrin
frem mod hans Maal paa
Manddommens Vej.

Du, som blev Yngling,
Barndommen hvisker
ømt i dit Øre
Afskedens Ord!
Tag af de voksne
hermed en Velkomst
ind til en Fremtid
ved deres Bord.

I:larsent2001030424
T:Konfirmationssange 2
F:Din Barndom sejler i Drømme glad
U:Til Else Buhl.
U:6. Oktober 1918.

Din Barndom sejler i Drømme glad
   over Floden,
som Alfen, der behøver kun et Blad
   under Foden,.
med Sommerfugle foran i Flugt,
mod Sommerlandet, hvor Livets Frugt
   bliver moden.

Og stænker Bølgen paa Alfens Baand
   og paa Kjolen,
saa løftes Alfen paa en kærlig Haand
   op i Solen,
et andet Blad vil den faa til Baad
og giver snart al sin Sorg og Graad
   til Violen.

Jovist paa Vejen til Sommerland
   er der Drager,
og Alfen møder snart en graa Forstand
   og dens Plager,
og Bladet synker i Bølgen blaa,
den faar en Træsko at sejle paa
   og forsager.

Men fremad gaar det paa hver en Strøm,
   mens den rinder,
og Farver skifte vil i hver en Drøm
   og gi' Minder.
O - tag dem med til din Ungdoms Strand,
og gid din Lykke i Sommerland
   du da finder.

I:larsent2001030425
T:Herredsdommer T. Balthazar-Christensen
F:Hist fra en venlig Strand
U:Ved Afskedsfesten i Lemvig 26. Maj 1920 i Anledning af Forflyttelse til Haderslev

   Hist fra en venlig Strand
   kom De til Jyders Land
med dets Blæst og Barskhed, med dets Tjørne.
   Jylland har stridig Vind,
   Jyden er stejl og stind,
selv om han er i sit lune Hjørne.

   Den, som kom Jyden nær,
   den, som blev Jyden kær,
gemmer dog paa ganske andre Minder:
   Lunet har Næb og Klo,
   men han er støt og tro,
Malmen under Hjertets Muld man finder.

   Jyder fra Hav til Fjord
   tolker Dem nu i Kor
- Byens Mænd og Søens Mænd og Bønder -:
   Tak for de Aar, som svandt,
   Baand, som Dem til os bandt!
Lykken følge Dem derned mod Sønder!

   Her fra vor barske Strand
   hist til vor Hjertes Land
det, som blev af vilde Veer stunget,
   drager De nu af Sted -
   tag da vor Hilsen med,
jydske Brødres Hilsen tusindtunget.

I:larsent2001030426
T:Til Komponisten Grethe Sawyer
F:Fra Toners Højder
U:Ved hendes Bryllup i Paris med Maleren Kurt Jungstedt 15. Juni 1920.

Fra Toners Højder
din Længsel ledte
som Noahs Due
fra Luften, Grethe!

Den spejded skarpt paa
sin Flugt fra Arken,
om der var Plads for
dens Fod paa Marken.

Den saa' en Mand, som
var ved at male
den Jord, hvor Duen
fik Lyst at dale.

Og Duen kendte
nu Tiden moden,
da Verden nyfødt
skød op af Floden.

Det, som i Glemselens
Dyb fortabes,
skal genopstaa
i det ny, som skabes.

Den nye Jord er
det jer, som arver,
dens Luft af Toner,
dens Land af Farver.

Plant Livets Foraar
og pluk dets Sommer,
før Mørket falder
og Floden kommer.

I:larsent2001030427
T:H. C. Ørsted
F:Hundred Aar slaar Mennesket i Støvet
U:Ved 100-Aars Festen for Opdagelsen af Elektromagnetismen

Hundred Aar slaar Mennesket i Støvet,
bringer Navn i Glemsel, Værk til Fald,
men det Værk, som hundred Aar har prøvet
og beholdt, fik Evighedens Kald,
det gaar gennem Tiden ubesejret,
gaar at stille sene Slægters Krav -
derfor bli'r den døde Mester fejret,
derfor synger Livet ved hans Grav.

Nyhed, som fra Ørsteds Værksted naaede,
drog med Sejer gennem hundred Aar,
spandt om hele Jorden sine Traade,
under Hav fra Land til Land de naar,
bragte Tid og Afstand til at vige,
bragte Danmark Ære, Verden Gavn -
derfor vendt imod de dødes Rige
priser vi Hans Christian Ørsteds Navn.

