CVS-TIMESTAMP: $Date$
STATUS:complete
VQ:korrektur1
VU:Fortællinger og Digte

H1:Jordens Bane. Digte

I:larsent200107291
T:Nytaar 1927
F:Lange Aar har vi en Gysen i vort Hjerte baaret

Lange Aar har vi en Gysen i vort Hjerte baaret,
vi har været ved en Afgrund fra vor Ungdom skaaret.
   Nye Aar, byg atter Broen
   over Sjælens Brist!
   Væk igen den grønne Groen
   i den brudte Kvist.

Lad nu Nytaarshaabet bryde frem af Vintermørket,
saa vi føler os ved Foraarsdrømmen stille styrket,
   stirrer atter længselssvimle
   efter Vaar paany,
   Fuglesang og lyse Himle,
   bedre Tiders Gry.

Lad os ikke mer af Verdens Vunde blindt forbløde,
men med glade Hjerter møde Jordens Morgenrøde.
   Vi vil række Broderhænder
   ud mod Vest og Øst.
   De, der saaede Dragetænder,
   fik ej gylden Høst.

Nye Aar, lad alle Kræfter op mod Lykken stævne,
giv os Enhed, giv os alle Broderaand og Evne!
   Og lad Sangen gennemstrømme
   Sindet som en Flod,
   blinkende af Sommerdrømme.
   Virkelyst og Mod.

Lad ej hovne Fødder træde mer paa andres Nakke,
lad os sammen bære vore Byrder op ad Bakke.
   Maa der standses, maa der stønnes
   stundom paa vor Vej,
   hvor vi gaar, skal Jorden grønnes,
   blot vi svigter ej.

Kom da, Nytaar! Før os Solen underfuld tilbage!
Kom med Lykke, Haab og Sejer, Vaar og Sommerdage!
   Giv til Marken yppig Grøde,
   Hjertet Fremtids-Tro!
   Lad i Drømmens Morgenrøde
   Dagens Gerning gro!

I:larsent200107292
T:Vintergraavejr
F:En Brise vugger sig kaad og øm

En Brise vugger sig kaad og øm,
mens Graavejrsfarverne vaage,
den nynner vildsomt om Verdens Drøm
bag Virkelighedens Taage.
   Der er længe til Jævndøgn endnu.

Der hulker sagtelig Sø mod Bred,
en hemmelig Ve den dølger,
en hemmelig Latter glider med
paa blindt berusede Bølger.
   Der er længe til Jævndøgn endnu.

Bag Fjorden fjern er en anden Kyst
med disede Farvers Dvale,
og Bakkerne tynges af Rummet tyst
og gaber med grønne Dale.
   Der er længe til Jævndøgn endnu.

I Disen dæmrer en farvet Sky
saa blødt som et Barndomsminde;
der ligger lønlig af Graad og Gry
et Lys i Graavejret inde.
   Der er længe til Jævndøgn endnu.

Der aander en underlig Løvsprings-Luft
fra gemte gærende Steder;
en Anelse aander den muldne Duft
om Rugen og Fuglereder.
   Der er længe til Jævndøgn endnu.

I:larsent200107293
T:Lærken
F:Der laa længe et Tæppe af Taagelag

Der laa længe et Tæppe af Taagelag
   over Nat og Dag,
et Svøb af Taage og Slud og Regn
   om den hele Egn.
Og Gaarde og Hytter, Hegn og Krat
og Bakker og Søer laa Dag og Nat
   saa dybt forladt.

Men jeg vaagned en Morgen med søvnig Sans
   til Sol og Glans,
og Himlen hvælved sin Kuppelsal
   over Hanegal.
Til hele vor Verden høj og bred
der strømmed med Solens Straaler ned
   en Salighed.

Jeg gik ud og fyldte hvert Aandedrag
   med den unge Dag.
Og falmede Glæder var født paa ny
   i et Morgengry.
Musviterne hoppede ned og op
i Hyldetræet, som helt til sin Top
   havde Knop ved Knop.

Men da hørte mit Øre saa fin en Klang
   som en Englesang,
det var højt, højt oppe i Himlens Blaa,
   hvor kun Lys jeg saa.
Det var højt i et straalende Ingenting,
at Tonerne bredte sig vidt omkring
   fra et Kildespring.

Det var Lærken igen, den Foraarsfugl,
   i et Straaleskjul.
Mon den laa paa Rede af Drøm og Duft
   i den klare Luft?
Da følte jeg stille mit Hjerte le:
Du kære Fugl, som jeg ej kan se,
   er det Vaar kanske?

Da klang det baade fra Syd og Nord
   som et Gudekor,
det glitrede frem fra fjern og nær:
   Jeg er her og her.
Og over mig syngende Verdner hang,
jeg tror, de usynlige Stjerner sang
   om Solens Gang.


I:larsent200107294
T:Ung Vaar
F:Klare og svale

   Klare og svale
Vandløb siver gennem saftmæt Græs
   mig i Møde fra aabne Dale.
Bellis og Anemoner og mange Slags Blomster staar
   i Udspringets svulmende Gaade.
   Vaar os gives
af Solens og Luftens og Muldens
   treenige Naade.
   Svaje bladbristende Grene
efter Solbanens Bue sig bøje,
slyngende Ranker og myge skælvende Stængeltraade
blindt og famlende rundt efter rigest
   Lysning klatre og krybe.

   Lovet være Livet i det høje
   og i det dybe!

   Lykken høj og fager, klædt i Lyset,
   over mit Hjerte danser,
   solvarme Sange
avles af Vaar og Sanser.
Flygtigt som den langs Markerne vuggende
   gennemsigtige Em
vælder et gennemlytteligt Drømmenynn
   af mit inderste Væsen frem.

Derunder suser sløret Mulighedernes myldrende Ranker,
livstørstige Evner, ubefrugtede end, og gryende Tanker.
Og bundne ligger i Sjælens allernederste allermørkeste Muld
de livsforgiftende Fortids-Spøgelser gustenthvide,
der danser Djævlereel ved Sjælens Midnatstide.

   Pupper bliver til Sommerfugle,
   der flagrer for at flagre,
ligeglade hvor de kommer hen
   over de duftende Agre.
Flagrende Tanker, Syner og Sange avler mit Sind
   i lige Maade
som Jorden avler Urter og alskens Liv
   ved Elementernes Naade.
"Vaar" er mig det særeste stærkeste rigeste Trolddomsord,
   Vaar er mig ny Himmel og ny Jord,
Genfødelsens og Fornyelsens Bad for mit Hjerte tillige.

   Vaar! Dit
være Ære og Magt og Rige!<footnote>Allusion til <XREF BIBEL="bibelmatt06,13"></footnote>

I:larsent200107295
T:Forsommersang
F:Der er salige Straaler i himmelsk Dans

Der er salige Straaler i himmelsk Dans.
Vi har deres Spejling i Sjælens Glans.
De danser og ler gennem Dagen lang
til lyse Orkestre af Lærkesang.
   Ja Solen deroppe
   har Døtre forfløjne,
   med lysende Øjne
   paa Taa de hoppe
langs Skyernes Rygge og Bølgers Toppe.

Og det kribler igennem den mørke Jord,
saa Grøfterne grønnes og alting gror,
saa gule Blomster ved Sø og Strøm
mod Himlen stirrer i Solskinsdrøm;
   de Kronerne løfter
   mod Luftens Riger,
   hvor Solens Piger
   Forelskelser drøfter,
naar dovne de ligger i Skyens Kløfter.

Nu er Døgnene skabte til Tidsfordriv,
til et sødt berusende Løvsprings-Liv,
til et Løb efter Lykken i blind Tagfat
i den lange Dag og den lyse Nat.
   Gaar Dagen i Dvale
   er Nætterne blide,
   og over os vide
   mod Bakker og Dale
staar Dørene aabne til Himlens Sale.

Under Toner vaagner hvert Morgengry,
af Farver lyser hver Morgensky.
Og Aftenen daler i Purpurkjol,
en sommerlig Gave fra Dagens Sol.
   Saa kommer Gudfader,
   paa Vinden han tysser,
   paa Kinden han kysser
   de smaa Heliader,
før Lygterne tændes paa Himlens Gader.

I:larsent200107296
T:Sommerhalvaaret
F:Naar Blomsterne vaagner med Farver og Duft

Naar Blomsterne vaagner med Farver og Duft
er Viber paa Rede og Lærker i Luft,
   bør Frøerne kvaggre,
   det grønnes paa Agre;
   se Bølgerne gaa
som Drømmenes Skær over Øjne blaa.

Og Rugen er reddet fra Sne og fra Slud,
den sejred, fordi den holdt Pinen ud.
   Man pløjer og harver,
   og Jord skifter Farver.
   Se Skyerne gaa
som Drømme i Dagenes Himmelblaa.

Og Søndenvinden, den vaarlige Vind,
med Pigehænder berører vor Kind.
   Usynlig hun kommer
   og hvisker om Sommer
   og daarer vor Sans
saa Øjnene straaler af Drømmeglans.

Snart ligger Alverden af Vaar besat.
Saa kommer letsindig den lyse Nat
   med Søvngængerstjerner
   som sølverne Kerner.
   Ved Ungdommens Seng
staar Vinduet aabent mod Mark og Eng.

Og Høvderne trækkes ved Gry paa Græs;
Insekterne svirrer fra Aas til Næs
   blandt Blomsternes Kroner,
   saa Vingerne toner,
   som blandt os sig svang
smaa Himle med hyllet, men salig Sang.

Helt op til sin nordligste Himmelegn
gaar Solen og standser ved Krebsens Tegn.
   Og Natten betagen
   og svimmel af Dagen
   hun læner i Fryd
halvvaagen og kælen sin Ryg mod Syd.

Saa kommer da Slet over Ager og Eng.
Paa Marken er Husbond og Karl og Dreng.
   Med Lyst og med Latter,
   mens Riverne kratter,
   gaar Pigerne frem.
Det dufter af Høet fra Hegn til Hjem.

Og Tordenskyen slaar Kuplerne ud,
som Buler i Panden paa Tordenens Gud,
   bespændte af Lynet,
   saa under dem Brynet
   er truende vredt,
mens Køerne brøler og Vejret er hedt.

Men Solen maa dale fra Dag til Dag,
og Blomst blir til Frugt og Føl til Plag.
   I Vesten og Østen
   det modnes til Høsten.
   Før Sommeren veg
Stod Ager ved Ager med gyldne Neg.

Naar Korn er i Lade og Korn i Stak,
saa stiger mod Himlen Hjerters Tak
   for Negenes Traver,
   for Sommerens Gaver.
   Den hvisker blid:
"Farvel, det er atter Jævndøgnstid."

I:larsent200107297
T:Stjernen
F:Jord, du straaler

Jord, du straaler
paa andre Verdners Himle
som en Stjerne over Lunden,
som en salig Drøm
i Aftenstunden.

Men, Jord, vi andre,
som bor hernede
og har vor Rede
mellem dine Bjerge,
paa dine Sletter -
som jubler i lyse Dage
og fortvivler i mørke Nætter -
vi er Sjælen i dit Stjerneblik.

Vi kommer fra Edens Have -
i Barndoms Himmelflugt,
i Alderdoms Fald mod Grave,
berusede, jublende,
forpinte og søndertraadte,
forgudede, forraadte.

Vi kommer fra Eden
med Tidernes Morgen i Sjælen,
vi kommer fra Afgrunden,
Blodpølen og Marterpælen;
Fisken farer til Himmels
med Medekrog i Ganen.
Fra Valen stiger Salmer,
fra Møddingen galer Hanen.

Fremmede Stjerner!
Se Jordgudinden smiler,
som Venus mellem Kloder
eller som Guds Moder.
Hun straaler, vendt mod Solen,
med Blikket fuldt af Varme
og strækker mod Evigheden
Lysternes aabne Arme!
Hun danser i sin Bane,
forventningsfuld og kælen.

I skulde bare ane,
hvor fyrig hun er i Sjælen.

Slægternes Vrimle,
Aarenes Millioner
synger mod alle Himle
hendes tindrende Toner.
Bag Blikket, som blænder,
vi bløder og flammer,
jubler og skærer Tænder.

Fremmede Stjerner!
Lad eders elskende
se op over Fjorden,
drømme en Straaledrøm
om Stjernen deroppe: Jorden.

I skulde bare vide,
hvor fyrig hun er i Sjælen:
hun danser og ler i Himlen
med Slangens Tand i Hælen.<footnote>Allusion til <XREF BIBEL="bibel1mose03,14-15"></footnote>

H1:

I:larsent200107298
T:Hardsyssel
F:Ved Vesterhav og ved Limfjords Vand

Ved Vesterhav og ved Limfjords Vand
   ligger Hardernes Land.
Og over det driver der Gus fra Vest
   med den bitre Blæst.
Tit tynges Luft over Landets Sletter
af Skyer, der minder om mørke Jætter,
   og Havhalm stritter
   om Klitter.

Af Aaer og Søer og Vande fuld
   ligger Hardernes Muld
fra Hardbo-Ør med dens Vige og Nor
   og til Ringkøbing Fjord.
Nær Hedeflader og lyngklædt Skraaning
der krykker saa mangen en straatækt Vaaning
   med stridbar Grønning
   paa Mønning.

Fra Gaarde og Huse ser Øjet saa frit
   og saa milevidt
mod diset og blaaende Horisont
   paa Godt og Ondt.
Og inde tit Klokkependulet skrider
saa langsomt, som maatte det gamle Tider
   til Nutid føje
   med Møje.

Men Harders Syssel har ogsaa Jord,
   hvor det yppigt gror,
hvor Bakker og Dale i Farvepragt
   er om Vige lagt,
hvor Tagene straaler af Tegl moderne,
hvor Agrene duver af Korn og Kerne,
   fra alt slaar Grøde
   i Møde.

Som Disen om Hardernes Horisont
   ligger Sognene rundt,
saa dirrer af Mindelser mangefold
   deres Folke-Old;
det flimrer af Fortid for Nutids Øje,
og Loke saar Havre om Kæmpehøje,
   hvor stærke Drenge
   sov længe.

Endnu gaar der Saga om Kæmpefærd
   med blodige Sværd
af Hardernes Hære i Hærgedrift -
   gennem Romerskrift.
Paa Oldtidspræget skal Ætterne kendes
og stridige Karle, der sjældent blændes,
   gaar tit mod Blæsten
   fra Vesten.

H1:

I:larsent200107299
T:Aalestangerne
TYPE:prosa

   Langen og Horken kom slæbende med deres Aalejærn en frostglitrende Februarmorgen. De var iført deres fulde Rustning, tykke haarde Vintertrøjer, stride "Haarluffer" og Vandstøvler for alle Tilfælde.
   De var i deres bedste Manddoms Aar, hverken Frost eller Hede skræmmede dem; de var gode Venner og Kammerater ved de fleste Lejligheder, og de passede for saa vidt godt sammen, som de var et Par svovlede Aander begge to, hvem intet var helligt under dagligdags Forhold.
   De gik aldrig til nogen Gerning uden Brændevin i Lommen og Gejsten fugtet hjemmefra. Deres Samtale var derfor altid funklende og uforfærdet. Horkens Næse havde allerede et begyndende violet Skær, der ikke stod ilde til Blinkene i hans lyse vidtrækkende Øjne, der skelede svagt udad, saa de ligesom kunde indfange den halve Horisont i eet Blik.
   Horken var en kraftig, tætbygget Mand med Bjørnekræfter. Men der skulde meget til for at faa ham til korporligt at fornærme nogen. Han havde den stærkes Ro i sin Optræden. Derimod kunde han nok lade sin Gnist spille Halløj med Omgivelserne; det var ikke særligt slemt ment, og de, det gik ud over, beherskede sig. Han var bekendt for sine Skarnsstykker allerede fra Drengeaarene, og han var aldrig vokset fra dem. Han havde arvet en Skat af Eventyr og Viser, der i Løssluppenhed, gaadefulde Udtryk og olm Mystik pegede mod Hedenskabens Dage i Norden, da Loke saaede Havre i modtagelige Sind. Konerne og Pigerne vendte Ryggen til, naar han foremessede disse Kvad, men adskillige fik Trækninger i Ryggen, der røbede, at de hørte efter.
   Langen var sit Hoved højere end Horken, endda han som oftest gik med Overkroppen i en svag Bue fremefter og sank lidt i Knæene. Det var ligesom han generede sig for at vise sig for Krybet i sin fulde Højde. Man sagde, at han dukkede sig for ikke at støde mod Skyerne, som en Gase dukker sig, naar den gaar gennem en Ladeport. Det kunde ogsaa have den simple Grund, at han var nødt til at folde sig lidt sammen, naar han gik under sine egne Bjælker. Han var noget mere enkel i Aanden end Horken, men ofte kunde hans tørre Sjæl over for en eller anden Situation skride sammen i ham til en ensom Vittighed, der i faa Stavelser jævnede det hele med Jorden.
   Langen var heller ikke paa langt nær i Besiddelse af Legemskræfter som Horken. Han manglede det rette Forhold mellem Længde og Bredde. Men let at slaa over Ende var han nu heller ikke. Han kunde rave længe inden han faldt. Under trygge Forhold var han lige saa harmløs ugudelig som Kammeraten, men alene og i Mørke eller Uvejr var han overtroisk.
   Disse to Giganter var altsaa paa Vej til Aalestangning i en temmelig stor Indfjord, hvor Isen var af en sjælden Sikkerhed, da det havde frosset i næsten to Maaneder.
   "Egentlig behøver a nu ett at staang iaar," bemærkede Horken.
   "Har du arvet?" spurgte Langen.
   "Forgangen Daa fand' a en Haamær (Hajmær) ved æ Hav. Den var si' syv Al' laang, jen a den Slav, de kalder Menneskeæderen. A spænd' æ gammel Øg for mi' Sled' og hent 'en, men det var en Døvl at færdes med." 
   "A tro'd, 'en var død." 
   "Ja saa vis var en saa, men æ Lig vild' skrid' ud af æ Sled' lissaa saar'. Naa endele laa den hjemm' for æ Dar.
   A talt' te Mett': Nu kan du stjen' di Knyv, for nu skal der slagtes. Guj bewaares - sikke Sul der var o'en, æ Mær. Vi fik tre Petroleumstønder fyldt af Spæk. Maag' te Vinter har vi aldrig ha't, saad'n har vi ædt." 
   "Det maa vær nøj slem Flæsk aa faa igemmel æ Hals," mente Langen.
   "Det skal dippes i Brændvin, men saa kan du Dæleme osse ed' a'ed, te du blywer lissaa tyk som du er laang." Han tog Øjemaal af Langen fra Isse til Saal. "Skal a send' dæ en Skæpp' a 'ed med Spøl til?" 
   "Nej helsen Tak! Hwa - æ Spøl ku En jo nok brug', men mi Haamær æder ett den Slags Hvilling." 
   "Jaja, din Slamper! Bi til du blywer sulten." 
   Under lignede ram Samtale nærmede Kæmperne sig Stedet, hvor de skulde hente deres Aal. De gik med deres "Vækkeøkser" som Stokke, idet det lange tynde Økseblad tjente som Haandtag. Der var mange andre paa Søen i samme Ærinde, og idet Langen og Horken nærmede sig en af Smaaklyngerne, raabte Langen:
   "Her kommer æ rig' Mand og Lazarus."<footnote>Allusion til <XREF BIBEL="bibellukas16,19-31"></footnote> Han gav nu Historien om Haamæren til Bedste for de andre, der grinende hørte til, mens de tærskede Hænderne mod deres Ribben for at faa dem lidt varmere i de vaade Luffer. Horken flirede lunt og begyndte at messe en uvedkommende Vise:

"Jeg udkaared mig en Mø, 
nok saa vakker en Pige, 
næppe paa den hele Ø 
fandt jeg hendes Lige.
Hun gav mig altid hendes lillebitte Arm, 
dér maatte jeg ligge, til jeg blev varm.
Hun sejer Saa - saa - saa, 
hun sejer Naa - naa - naa, 
hun sejer Saa, 
hun sejer Naa, 
hun sejer Nejda.
Haa - haa - haa og Hejda."

   Der var begyndt at komme lidt aandelig Rørelse og Dannelse til Egnen; man var begyndt hist og her at stræbe mod det grundtvigske Niveau, og Følgen var, at man ikke gerne tilstod, man morede sig over Horkens drastiske Sjælefryd, der havde Rødder i hedenske Orgier og Mysterier. Alligevel lo man i Forbigaaende, naar Tilfældet havde ført En i Horkens Nærhed, men de fleste slog en Smule Kors for sig bagefter og fornægtede ham i ordentligt Selskab. Sin største Bevaagenhed nød han hos et Par ældre udensogns Præster, der havde gennemgaaet den sorte Skole og der faaet lidt Sod paa Sjælen. De slagtede Høns for Horken og tyllede Brændevin i ham som Olje i en Lampe for at faa ham tændt i den Glød, hvor alle Sjælens Haner galer. Det mislykkedes aldrig. Og han veg aldrig fra dem før de selv sad næsten døddrukne i deres Lænestole og smaalo i Søvne. Selv kunde han altid gaa temmelig lige ud ad Landevejen.
   Han var ogsaa enkelte andre Steder i de højere Lag bleven opdaget og erkendt som en værdifuld Sjældenhed. Samlere af Folkesagn besøgte ham og hørte ham i hans hede Lektier, ja var saa gridske, at han stundom, hvis det var muligt, forværrede Beretningernes skummelt flammende Kulører. Fra hans violblaa Læber bragtes Klenodier paa Tryk, der sved Papiret, og som, hvis de havde skyldtes en moderne Aand, straks vilde have nedkaldt Dommen og Brændemærket over den.
   Denne Forbindelse med de olympiske Kredse gjorde Horken end sikrere i Anslaget overfor saadanne Menigmænd som disse Aalestangere. Han slog aldrig af paa Luen, naar han havde intoneret en af sine Afsvidere. Saa fik man mene om ham, hvad man fandt for godt.
   Horken og Langen var nu i Færd med at "vække" sig et Stanghul og havde dermed flyttet sig over i Livets alvorlige Side. Det var ikke ligetil, for Isen var saa tyk, at den kunde bære baade Heste og Vogn og et tungt Læs i Tilgift. Det var nok bedst at hugge et rigelig stort Hul. De gik rundt i en Ring, saaledes at de altid havde Diameteren imellem sig og hug skiftevis. Det var haarde Slag. Isstumper sprang til alle Sider som Gnister fra en Smedeambolt, men stadig kom de ikke igennem.
   "Skal vi hjælp' jer?" raabte en ovre fra et andet Stanghul.
   "Tak. Pas jer eget Kram. Vi haagger sjelv vor Hwol og tar sjelv vor Fangst," forkyndte Horken.
   "Jaja da." 
   Vækkeøkserne masede atter ned i den dybere og dybere Ringfure. Horken og Langen begyndte at blive utaalmodige. De tærskede løs krumryggede. Det gik som Plejle paa en Lo. De svedte, trods den skarpe Frost. De saa af og til paa hinanden, som vilde de advare hinanden mod optrækkende Berserkergang. Pludselig fløj Langens Økseblad igennem som et langt Søm. Det skete med saadan Kraft, at han selv fik Overbalance og tumlede ned paa Isen. Horken kunde ikke standse sit næste galoperende Slag, der faldt en Tomme fra Langens Træskostøvlesnude.
   "Saml di Stager a æ Vej," stammede han rød i Hovedet af Anspændelse og Chok paa Grund af sit farlige Hug.
   Langen var snart oppe igen. De tørrede Sveden af sig med de stride Stangluffer. Saa saa Horken paa Langen med et Smil, fyldt af glade Minder og blanke Anelsers Sødme, og han messede:

"Er du tar i æ Kværk', 
ta æ Patt ved æ Lærk."

   Disse Ord overhørte Langen ikke. De famlede Klukkerne frem fra indvendige Reder i Haartrøjerne. Langen jog straks Krukkens Hals i Munden og sugede løs. Men Horken var en mere raffineret Levemand. Han legede med sin "Lærke" graciøst som Katten med en Mus. Han greb forelsket Krukken om Livet med Stangluffen og kvad over den, mens han lod den kredse i smaa Buer foran sin Mund:

"Ja, te dæ vil a ty, 
sæt di Røw ad æ Sky, 
læg di Patt' ved mi Tænd', 
lad mæ gled' mæ ved den!
Ka' du' blink' te mi Yww, 
ka du lær' mæ aa flyww?
Gi' dæ Staaend (Stund), gi' dæ Staaend, 
lad mæ ryg' (lugte) te di Aaend (Aande)!"

  Han drejede langsomt Proppen af Krukkens Hals, saa Korken kviddrede mod Glasset. Horken fortsatte:

"Det var Ret, du er sleg, 
du vil sjøng' ved mi Skjæg, 
du vil kurr' som en Du', 
vær nu still' - lad mæ su'(suge)!" 

   Nu endelig diede han Brændevinen i sig, langsomt og længe med en kyssende Lyd. Krukkens Bund hævede sig mere og mere "ad æ Sky".
   Langen stod tavs og fulgte med i Andagten. Endelig udbrød han:
   "Ja atter (efter) saad'n en Bordbøn vil der sgu Unden til. Løser (læser) du ett fræ æ Brændvin?" 
   Disse Ord kaldte Horken tilbage til Virkeligheden. Han firede Lærken ned, proppede den til og lagde den varsomt i Reden igen.
   "Det er bedre end Mjælk," ytrede han.
   "Ja for det mjest," indrømmede Langen, "og du har wal faaet Spæk til di Daawer (Davre)?" 
   De satte paany Økserne i Gang. Nu svuppede disse af og til igennem. Somme Tider gav Kæmperne et Spark paa Isklumpen, men den gav sig stadig ikke. Omsider maatte de puste igen. Da sagde Langen højtideligt:
   "A tror, æ Døwl sætter hans Ryg imod 'en." 
   Da slog Luen op i Horken.
   "Saa skal han den Uhn forstærk' mæ faa hans Rad brækket." 
   Med disse formastelige Ord sprang han i Vejret som en Kænguru og ned paa Isblokken. Det hjalp. Nu gik den løs og gav Plads, saa Horken fôr levende til Helvede, mens Hullet rakte en vældig Vandtunge op i Retning af Himmerig. Derefter gled Blokken i Hullet igen.
   Nogle af de andre Stangere havde set Horkens Nedfart og løb straks til:
   "Hvord'n er 'ed, I staanger?" 
   Langen, som nu havde overskuet Situationen, mumlede:
   "Ja, hva' der gik han - og lukt' æ Dar atter (efter) sæ." 
   De fik nu i Fællesskab trukket Islaaget op af det skæbnesvangre Stanghul. De lejrede sig da paa Knæ rundt om dette og kiggede ned i det mørke kolde Vand. Da saa de den runde Skaldeplet paa Horkens Isse lyse mat i Underverdenens Mørke, ikke langt under Overfladen.
   "Der skjenner hans Maan'," oplyste Langen. De kunde naa at gribe fat i hans Haartrøje over Skuldrene, men han var svær at trække helt op, tung som han var, baade af egen Vægt og af de vaade Tøjmasser. Langen stak da Vækkeøksen ned, saa Horken kom til at ride paa det lange Økseblad som paa en Kæphest. Saa hev de alle ordentlig til, og nu fulgte endelig Horken med i sin Helhed.
   Til at begynde med lagde de ham paa Isen og raadslog om, hvorledes de skulde faa Vandet hældt ud af ham.
   "Lad 'ed blyw' i ham," foreslog Langen, "ellers hælder I æ Brændvin med, og saa dør han." Ud af denne Forlegenhed hjalp Horken dem selv, idet han ravende rejste sig, spyede vildt og saa med en nyfødts Undren fra den ene til den anden og endelig ned i Stanghullet.
   Omsider fandt han det forløsende Ord. Han stirrede med tvedelt Blik paa Langen og sagde: "Dæleme!" 
   "Ja saamæn," sagde Langen tankefuldt og spyttede langt til Siden. Det ramte en af de andre bag Øret. Denne vendte sig om, men da Langen saa tryg og intetanende ud, opfattede den trufne Begivenheden som et Tilfælde, tørrede sig og gik til sit eget Stanghul igen. De andre fra samme Hul fulgte efter.
   Det bemærkedes imidlertid af Horken. Humøret begyndte at vende tilbage i ham. Han saa med en Slags Beundring paa Langen. Øjnene tindrede som Stjerner toet i Spiritus. Saa sagde han inderligt:
   "Kære Ven og Broder! Usigtet og wal ramt! Tak." 
   "Fordi a spytt' o ham?" spurgte Langen.
   "Mjest fordi du hjalp mig oven ud af æ Hwol." 
   Han famlede under den vaade Haartrøje:
   "Mon mi Lærk skuld' vær' drown't?" 
   "Saa smager æ Wand bedre for den næst der plumper i," mente Langen.
   "Haahaa Farlil! Her sidder æ Sangfugl!" 
   Han trak Krukken frem og tømte den uden Fremsigelser.
   "Føj hvor det var kold' der neden æ Is," tilføjede han.
   "Ja," sagde Langen, "det er ett stegt' Aal En staanger." 
   Horken tampede sig med Næverne mod Ribbenene, saa det strittede med Brakvand fra de vaade Luffer og det vaade Tøj ud til alle Sider.
   "Det var slem' te a glemt' mi Paraply," irettesatte Langen.
   "Den Æl gaar snaar øwer," trøstede Horken. "Forresten vil a ett slæb' al' de' Wand med mæ hjem." Han trak den ene Træskostøvle af og hældte en Spandfuld Vand ud af den.
   "Den ajn ka' du godt behold' o," sagde Langen, "den er drajnt (drænet)." 
   Han pegte mod Horkens Hæl, hvor Støvlens Træsko under det vældige Nedspring var revnet og Vandet piblede ud.
   "Saa møj nemmer," erkendte Horken og trak den tømte Støvle paa igen. "Nu har a vakt æ Hwol, nu maa du faa all' æ Aal. A ska' hjem og te Taar (Tørring)." 
   "Du har sgu javed æ Aal te den ajn End aa æ Sø." Under kaade Gestikulationer endte nu Horken det lille Drama med Fremsigelse af et Slutvers, en Variation, han digtede paa Stedet:

"Jeg gaar hjem til den lille Mø, 
som jeg har taget mig til Kone, 
hun blywer bange, at jeg skal dø, 
og for mi Lyw at skone 
lægger hun mig i sin lillebitte Arm, 
og naar jeg saa er bleven rigtig varm, 
sejer hun Hwa - hwa - hwa, 
sejer hun Ha - ha - ha, 
sejer hun Hwa, 
sejer hun Ha, 
sejer hun Nejda!
Sikken en Gjedd' te Mejda (Middag)!"

   "Du faar Haag (Hug), faar du," formodede Langen.
   Horken samlede sit Aalejærn op, tog Vækkeøksen som Kæp i Haanden, løftede en Luffe til Huen og sagde:
   "Guj i Wold Pekresten." 
   "Guj vær' me' dæ," svarede Langen.
   Og mens Horken svuppede af Sted gav Langen sig flirende i Kast med det ventende Stanghul.

I:larsent2001072910
T:Jysk Juleaften
TYPE:prosa

   Juleaften nærmede sig. I et lille Hus ude paa Landet imødesaas den af Børneflokken med samme Forventning og Spænding som i Gaardene, selv om Gaardmandsbørnene fik Juletræ og fine Gaver og andre glædelige Ting, som der jo ikke var Raad til i en fattig Husmandsfamilie.
   Huset laa ved Foden af en Bakke. Tæt derved laa Fjorden i graa Vinterkulde. Denne Fjord var Husets væsentligste Indtægtskilde, idet Manden var Fisker og bjergede til Livets Ophold derude. Det var jo ikke til Luksus, og de fem Børn kendte ikke til nogen Overdaadighed af Legetøj eller andre større Forlystelser. De ældste af dem havde allerede i et Par Somre været ude at tjene. Det var to Drenge.
   Skønt Bestillingen, de havde haft, jo ikke var noget, der lovede en funklende Fremtid - det var væsentlig at passe Høveder og trille Møg fra Staldene, saa havde den dog i al Beskedenhed givet dem et Skær fra en større Verden end den hvor de tre smaa hørte hjemme; det var to Smaapiger og en Dreng, virkelige Hjemmefødninger endnu, der befandt sig paa Tilværelsens Bund og hvis Drømme ikke kendte andet Højenloft end det, der laa tre Alen over Lergulvet i det lille Rum, hvor de var født til Verden.
   Lergulvet - det var deres Livs Eventyr om Vinteren, da de ikke fik saa meget Lov til at færdes ude. Men det var ogsaa et godt Lergulv, der betød meget mere for Barnesjælen end de glatte Bræddegulve i Gaardene. Lergulvet var deres Legeplads fra Panelsengene til langt ind under det lange Bord. Ja, naar der ingen sad paa Vægbænken, kunde deres Domæne udvides til helt ind i Bænkekrogene, hvor der var mørkt og rigelig saa beskidt som midt i Stuen. Gulvet bugtede sig i Bakkedal ligesom Frejas Sal og kunde betegne Landskaber, hele Ejendomme, hvor hvert af Børnene havde deres Omraade. Naturligvis kunde Bordpladen ogsaa bruges, naar man tog sig i Agt for at vælte Ølpotten eller andre hellige Genstande, som de voksne havde anbragt der.
   Legetøj fra Butikerne i Byen fandtes ikke i dette Hus. Men alligevel legedes der. Der var snart ikke den Pind, den Daase eller Æske, som ikke kunde faa Betydning i Barneverdenen og endda en mere udvidet Betydning end det rigtige Legetøj. En Vogn, et Lokomotiv, et Skib, en Sprællemand - det var Ting for sig og maatte bruges som det, det var. Men Hyttebørnenes Skrabsammen kunde forestille hvad som helst og brugtes aldrig to Gange i samme Betydning. Dog havde ogsaa det finere Legetøj sin Tiltrækning naturligvis. Det var saaledes en Begivenhed, at Faderen en Gang til en Fødselsdag havde lavet et Skib til en af Drengene af en gammel Træsko med en Pind til Mast og en Skjortelap til Sejl. Det vidste man hvad var, og det havde den gode Hensigt at henlede Drengens Opmærksomhed paa Søen, saa hans Tanke kunde vende sig til Faderens Næringsvej og han i en modnere Alder kunde faa Lyst til at hjælpe sin Fader ved Garnene. Dette Skib gik meget paa Omgang mellem Børnene og gav stundom Anledning til Trætter, der endte i Skraal og Næseblod.
   Iøvrigt var Opholdsstuen fuld af romantiske Ting. Der var Paneldøre til at lukke for Sengene om Dagen og Panel i hele den Side af Stuen. Mellem Sengene havde Børnene overklistret Panelet med allehaande Varemærker og Etiketter og Smaabilleder i skønne og skiftende Farver. Der var Gamle Carlsberg Lagerøl, der var The Moss Rose Brand, Elvirasminde Chokolade, et Avistryk af Planeten Saturn med Ringen og en Mængde andre tilfældig sammenbragte Sager. Og paa den ene Væg for Bordenden var opklistret to underfulde Farvetryk, som for en halv Snes Øre var købt af en omløbende Handelsmand. Det var en ualmindelig Luksus, som kun kunde forsvares med, at Billederne var af religiøst Indhold; det ene forestillede Guds Moder med Glorie og med dejlig rødviolet Kjole; det andet var Guds Søn paa Korset med Tornekrone og et ligeledes rødviolet Svøb om Underlivet; over hans Hoved stod paa Korset skrevet det gaadefulde Ord I N R I. Paa den modsatte Væg hang et litograferet Billede i Ramme. Det bar Paaskriften: Den uretfærdige Dom, som er overgaaet Verdens Frelser Jesus Christus, er funden udhugget i Sten under Jorden i Jerusalem. - Selv om dette ikke var fuld Sandhed, forhøjede det dog Billedets religiøse Værdi. Man saa Ypperstepræsten Kaifas siddende paa en Slags Trone i Midten, og i Udkanten til Venstre vaskede Pilatus sine Hænder. En hel Mængde Raadsherrer sad eller stod rundt omkring; der var Josef af Arimatæa og Nikodemus og mange flere, og alle bar de en Tavle med deres Udtalelse i Sagen. Frelseren stod lænket tæt ved Kaifas og var den eneste, der ingen Tavle havde. Dette Billede betragtedes med en særlig Ærbødighed. Det havde hængt paa denne Væg fra Tidernes Morgen før Børnene blev født. Blandt de verdslige Billeder paa Panelvæggen, Børnenes Væg, var det fineste Etiketten af Tobakken The Moss Rose Brand. Der var Baand i Farver og Guld og Roser.
   Det var i Skumringen Juleaftensdag. Faderen var endnu ikke kommen hjem, han var ude i sin Baad paa Fjorden for at stange og mulig hjembringe et Par Aal til Juledagene. Moderen sad endnu og spandt, skønt hun næsten ikke kunde se dertil. De ældste Drenge laa paa Bænken og smaasnakkede, og de tre Smaabørn laa og rodede i Blinde i det dybeste Hul i Lergulvet. Der var dog en vis Højtidelighed over alle Sind, thi man vidste, at nu nærmede den store Aften sig. Det gjaldt om at holde sig i Tømme til Lysene blev tændt. I Aften skulde der tændes to Tællelys i den særlige Anledning, ellers maatte man nøjes med eet. Gang paa Gang blev der stille i Stuen, og man lyttede til den gamle Vægklokkes langsomme Dikken. Saa! nu standsede Mor Rokken og bar den og Uldtejerne ud af Stuen. Nu vilde det snart begynde. Moderen plejede Juleaften, før hun skulde til at lave Maden, at gaa rundt med Børnene Haand i Haand i en Kreds og synge Julesalmer. Det skulde vel ogsaa være Indledningen i Aften.
   Der blev tændt et Tællelys. Det var foreløbig nok. Børnene blev samlet op af Gulvdalen og klatvaskede i Ansigterne. Ogsaa Drengene paa Bænken fik en Omgang. Saa blev alle fem anbragt Side om Side paa Bænken, mens Lergulvet blev fejet. Tilsidst blev der strøet et fint Lag Sand paa, som hentedes fra et Kammer ved Siden af, hvor det opbevaredes tæt ved Øltønden.
   Endelig kunde det vel være paa Tiden at rotere med Julesalmerne. Men nej. Mod Sædvane havde den lille allerede graasprængte Mor andre Ting for. Hun var igen inde ved Øltønden for at hente Sand i sit Forklæde. Denne Gang alt, hvad hun kunde slæbe. Det blev lagt i en lille Dynge midt paa Gulvet. Hvad skulde der dog ske? Moderen saa med et lykkeligt Skær i Øjenene paa sine fem undrende Unger. Hun havde i Aar en Overraskelse.
   Hun gik ud i Køkkenet og blev borte mærkværdig længe, syntes Børnene. Endelig kom hun tilbage. Nej se! Det var jo et Juletræ. Hun havde for et Par Dage siden paa sin Vej hjem fra Købstaden i Byens Anlæg fundet en afbrækket Gren af en Gran. Det var ikke nogen Top naturligvis, bare en Gren, men slet ikke saa lille endda. Som hun nu kom med den i Haanden henledte den Tanken paa Palmegrenene fra Indtoget i Jerusalem, som de større Børn jo var vel bekendt med. Nu plantede Moderen den midt i Sanddyngen. Saa tog hun forskellige skønne Ting frem og pyntede den med. Der var flere underlige Etiketter. Allerøverst i Toppen lykkedes det hende at faa bundet et ganske tyndt Tællelys fast, en "Pissevæge", som den kaldtes, fordi saadanne Lys benyttedes, naar nogen skulde ud i Naborummet i et Ærinde om Natten. Endelig plantede hun en lille Kreds af tykkere Tællelys i Sanddyngen rundt om Træet. Saa tændtes Lysene.
   Aldrig har et nok saa fornemt og straalende Juletræ spredt en mere hjertesmeltende Lykke om sig end denne usle Gren i det lille lave Rum. De fem vrimlede ned fra Bænken, to tog Moderens Hænder, og de sluttede alle Kreds omkring det lysblafrende Under paa Gulvet. Pissevægen i Toppen var Betlehemsstjernen, det højeste Symbol paa Træets Hellighed. Men ogsaa de jordiske Lys, der stod i Kreds som en Fakkelvagt i Sanddyngen rundt om Træet, fyldte Stuen med Eventyrlighed. Sandelig sandelig. Denne Moder forstod, hvad Barnesindet hungrede efter. Nu gik Kredsen rundt, snart ret, snart avet om, og sang de Vers, som man fødes med paa Tungen: "Glade Jul, dejlige Jul! Engle dale ned i Skjul". Ja, det gjorde de. Børnene syntes ligefrem, at de saa deres Somimerfuglevinger flakke mellem Grannaalene. "Frisk op endnu en Gang" klang det stærkt fra de smaa Munde og "Den yndigste Rose er funden", den mindste Pige skævede til Sedlen paa Panelet med "The Moss Rose Brand", der jo i Aften fik en særlig Betydning. Thi hvor var der yndige Roser paa denne Seddel. Saaledes gik en lille lykkelig Stund. Da daanede Pissevægen bort. Men nu var det Jul. Og Moderen havde forudset alt. Hun bandt straks en ny paa. Og atter var Betlehemsstemningen fuldkommen, og det overjordiske fyldte alle Kroge i den lykkelige Stue.
   Saa hørtes tunge Tramp i Forstuen. Det var Faderens Træskostøvler. Døren gik op, og han bøjede sig dybt for at komme gennem Karmen. "Glædelig Jul," sagde han og smilede til den næsten uvirkelige Julestemning, hans lille Kone havde skabt. Han snakkede ellers ikke saa meget, men han levede stille med i de andres Foretagender.
   Kredsen opløste sig, og hver nød Herligheden enkeltvis. Nu løsnede Faderen Aaleposen fra Livremmen, aabnede den og lod en halv Snes blanke Aal glide ud i Gulvsandet. Selv om de var ude af deres Element og blottet for enhver Julefryd snoede de sig straks befriede omkring over Lergulvets Bakker og Sletter. Paa Børnene virkede denne Flok bugtende fremmede som en morsom Forøgelse af Aftenens Vidunderlighed. En af de største Aal nærmede sig Juletræet, tiltrukken af Lysenes Livvagt, og lille Mette legede, at det var Slangen, der vilde op i Livets Træ.
   Skønt hele dette Forspil til den hellige Aften ikke varede længe maalt med Urviseren, saa havde det dog et Glimt af Evighed i sig for de smaa. Og det vedblev at skinne i deres Sind hele Aftenen. Da Lysene var brændt ud, skubbedes Sanddyngen hen til Panelvæggen, og Grenen blev staaende med sin Pynt. Aalene, som nu var saa sandede, at man kunde holde dem, blev puttet i en Spand og bragt ud i Køkkenet.
   Julemaden blev nydt i nogenlunde Ro. Derefter kom den alvorlige Del, som heller ikke maatte glemmes en saadan Helligaften. Under denne krævedes dyb Stilhed. Faderen tog en Postillebog ned fra Hylden og læste en gammeldags Juleprædiken. Den virkede naturligvis paa Børnene som tyndt Øl ovenpaa den foregaaende Fest. Teksten var jo Juleevangeliet, og Prædikenen omtalte ogsaa de fire Evangelister, hvis Navne iøvrigt var kendte i Forvejen, selv af de mindste Børn, fordi en Moster, der var religiøs, havde fortalt dem om disse hellige Mænd.
   Endelig naaede man til Amen, og et Lettelsens Suk opløftede sig fra Børneskaren. Nu skulde de have de gamle Spillekort frem at lege med. De fire ældste spillede om Pebernødder; men den mindste, lille Peter, var til overs og maatte spille for sig selv. Han sad ved den "nederste" Bordende og havde delt sine Kort i fire Dele. Han spillede fra alle fire Hjørner, men de usynlige Spillere, hvis Interesser han varetog, var de fire Evangelister. Det passede bedst til en saa usædvanlig Situation. Han talte ikke meget under Spillet. Hans Smule Røst overdøvedes jo af de andre. Men en enkelt Gang hævede dog en dæmpet Replik fra hans Mund sig gennem den øvrige Prat.
   "Spil ud, Matthæus," lød det fra hans Bordende til stor Morskab for det øvrige Selskab. Det forstyrrede ham ikke. De havde skudt ham ud, og han spillede paa sin egen Boldgade. Mer og mer steg en dunkel Gru op om ham nede fra Mørket under Bordet. Det var Tanken om den uundgaaelige Sengetid. Skønt den blev trukket ret længe ud denne Aften, var den jo dog i Længden ikke til at komme udenom. Og da endelig Moder kom for at tage lille Peter bort fra Nydelserne, lod han en Overgang som om hun var Luft og snerrede endelig med Gravalvor ud mellem Mælketænderne:
   "Saa for Hulen! Der fik Lokas et Stik for Spar ni!" 

I:larsent2001072911
T:Laang-Jakob
TYPE:prosa

   En lille Halvø strakte sig ud i Fjorden. Den havde ikke mange Beboere, kun et Par Gaarde og nogle Huse, og alting levede sit eget gammeldags Liv derude. Ikke alene var der langt til nærmeste Købstad; der var ogsaa langt til nærmeste Landsby. Vejen ind til andre beboede Egne var ensom og øde og paa et enkelt Sted maatte man passere en Bro over en bred Aa.
   I en af Gaardene derude levede en Særling, som gik under Navnet Laang-Jakob. Som Navnet antydede var han høj af Vækst, men han var ikke just ranglet, og betydelige Kræfter havde han. Hans Forældre sad ret godt paa deres lille Gaard, og han var eneste Søn, saa han var altid bleven behandlet nænsomt. Han var ikke meget vant til at staa paa egne Ben, men forlod sig i alle Ting paa sine Forældres Mening, der havde dyb Rod i deres Forfædres Betragtninger gennem mange Led.
   Laang-Jakob var allerede op i Tyverne, og Forældrene saa gerne, at han orienterede sig overfor det andet Køn, saa han kunde fortsætte Stamtræets noget tynde Topskud og vedblivende holde Gaarden paa Slægtens Hænder. Den lille lavlængede Gaard havde i et Par Aarhundreder eller saa længe nogen kunde huske tilbage tilhørt denne Familie, Søn efter Fader, der skiftevis hed Anders og Jakob. Den nuværende Anders begyndte at blive stærkt op i Aarene, og hvorledes Laang-Jakob vilde udvikle sig var ikke godt at sige. Til at pløje, harve, slaa og høste var han god nok, naar Faderen bestemte Tidspunkterne og gav sine Forskrifter, men Initiativ manglede han, og nogen Interesse for Sagerne lod han ikke komme til Syne. Kunde han nu faa sig en vaagen og dygtig Kone, saa gik alt vel som det skulde i det gamle Hjulspor, der tabte sin Oprindelse i Arilds Tid.
   Herude paa den lille lave Halvø var der ikke nogen passende Pige for Laang-Jakob. Nabogaardens Datter var allerede gift. Hun var ellers en smuk, rund og livsglad Kvinde, der nok kunde være værd at faa bjerget i Hus, men Laang-Jakob havde stadig taget fejl af de rette Øjeblikke og tilsidst latterliggjort sig i hendes Øjne. Nogen Sorg over at hun gik andetsteds hen med sine Yndigheder mærkedes ikke paa Laang-Jakob. Nu var han da fri for at høre mere Snak om hende.
   Men inde i Landsbyen var der en Pige, som hed Barbara.
   Hun var Datter af Høkeren og et kaad og glubende Pigebarn, der ikke gik af Vejen for noget. Laang-Jakobs Forældre havde henvendt deres Opmærksomhed paa hende som Svigerdatter-Emne. Hun maatte da kunne bløde Laang-Jakob op. Og de havde lagt Mærke til, at hun godt kunde lide den store, stærke Knægt, som var saa underlig sky af sig. Netop denne Egenskab var noget for Barbara at tumle med, thi hun savnede ikke Initiativ. Og engang da gamle Anders havde beklaget sig over Sønnens Træghed og Langsomhed i Vendingen, sagde hun leende: "Send ham en Tur over til mig. Jeg skal nok vække Dosmeren." Gamle Anders tænkte over disse Ord. Barbara var maaske nok en Pige, der vilde slaa adskillige gamle Potter i Skaar i Gaarden, men kunde hun ikke tø Laang-Jakob op, var der vist ingen Udsigter.
   Saa en Dag mod Slutningen af Høsten sagde Anders til Laang-Jakob: "Hør, min Dreng. Vi skal snart til at tænke paa at begynde at tærske. Kan du ikke gaa ind til Høkerens og købe en Plejlslagel. Den gamle er revnet og kan ikke holde." 
   Jo, det kunde Laang-Jakob godt. Han trak i Søndagstøjet, tog sine nye blankpudsede Træsko paa og drev intetanende ad Landsbyen til. Det var en varm Sensommerdag, hvor Verden laa i sin hedeste Glans og opbød sin sidste Kraft for at give Nuet Glød. Det var formelig som Alnaturen spændte usynlige Garn om Laang-Jakob fra Land og Luft og Sø for at bringe ham til en eller anden Daarskab. Han følte sig saa underlig fremmed for sig selv. Paa en Mark kørtes der Korn hjem, og ovenpaa Læsset sad en svulmende Pige og tog mod Neg. Hun sang imellem nogle letsindige Smaastrofer og da hun saa Jakob traske forbi, vinkede hun og raabte: "Ka du ett komm' herop og hjælp' mig, Jakob." - "A har eet Staand (Tid)," svarede Jakob, men saa dog op med en usædvanlig Frejdighed. "Ja, a er nu osse færdig," sagde Pigen og lod sig glide ned af Læsset, saa Skørterne gled op og selve Pigen aabenbarede sig til langt over Knæet. Men saadant et Syn taalte Laang-Jakob ikke. Der fôr et hedt Gys igennem ham, næsten en Ængstelse, og han drejede rask Hovedet til den anden Side. Han gik raskere til og fjernede sig fra den letfærdige Tøs, som sendte en Skoggerlatter efter ham.
   Da han nærmede sig Landsbyen passerede han en Vig med Vand saa blaat som et Pigeblik. I dette Vand badede to af Landsbyens unge Døtre. Badedragt kendtes ikke paa Landet dengang, og de skønne løb og plaskede i Vand til Knæene. De var fulde af Kælenskab og Kaadhed, og da de saa den dydefulde Jakob slentre forbi, kom den onde Aand over dem, og de vinkede og raabte: "Kom ud til os, Jakob, saa skal du faa en Dukkert." Jakob saa rødmende ned i Jorden og svarede intet. Men saa let slipper man ikke, naar Fristelsens Net er spændt ud. Den ene Pige vadede med vandblinkende Lemmer ind mod ham og raabte: "Nej, nej, søde Jakob. Kom herud, saa skal du faa et Kys." Da følte Jakob sig grebet ved sit Hovedhaar som af en Engels Haand. Uden at se til nogen Side rendte han halvt i Søvne fremad mod Landsbyen. Om saa Fjorden var saa fuld af nøgne Tøse som en Brejle af hoppende Rejer, saa skulde han nok bestaa Prøven. Han saa sig ikke tilbage og kom i god Behold til Landsbyen.
   Ved det første Hus mødte han en bredskuldret Karl, som gik under Navnet Ulken og var en stor Fare for unge Piger saavel i de lyse som i de mørke Nætter. Da han saa Laang-Jakob, spurgte han: "Hvor skal du hen, Jakob?" "A skal hen til æ Høkers og kjøb' en Plejlslavl." "Hold dig fra Barbara, Jakob. Det er et godt Raad til dig, at du ved det. Hun er besat af Djævelen i hele Kroppen, og du ved eet, hvad du udsætter dig for, hvis du giver dig i Lag med hende. Besvimelser, Ligfald, Krampe. Hver Morgen er hun tyk i Halsen af at drikke Karleblod." 
   Ulken var naturligvis selv interesseret i Barbara. Men hun fandt ham for alsidig og havde ladet ham forstaa, at hun foretrak Laang-Jakob, trods hans Særheder.
   Laang-Jakob tren ind hos Høkeren, varm af den lange Spaseretur i den hede Dag og de Sindsbevægelser, der havde mødt ham paa hans Vej. Han kom straks frem med sit Ærinde, men Høkeren bad ham sidde ned og hvile sig og snakke lidt med Folkene i Huset. Der var jo ingenting, der hastede. Han hentede Brændevinsflasken og en Tallerken med Smaakager frem, skaalede med Gæsten og holdt ham hen til endelig Barbara viste sig. Hun kom i et stump et Underskørt, saa baade Knæ og Lægge fremtraadte i al deres forfærdende Dejlighed og adskilligt farligt lod sig mer end ane ovenfor Bæltestedet. "Aa ja, undskyld mig, lille Jakob, det er saadan en Varme. Nej, hvor du sveder," sagde hun og lod sin bløde Haand stryge hans Pande. Saa satte hun sig paa Skamlen foran ham og sendte sine forvovne Øjne paa Jagt efter hans. Han flakkede i Blikket og hele Tankegangen. Disse Øjne sagde meget værre Ting end hendes skælmske Tunge. Og søgte han at undslippe, saa stod disse runde Knæ parat med en halv Alens Afstand imellem, overalt, hvor han søgte at ty hen var der sindsforvirrende Blændværk fremme for at holde ham til Ilden. Høkeren kom med nye Snapse, og selv Barbara drak med for Varmens Skyld, ellers drak ordentlige Piger jo ikke Brændevin. Samtalen blev kaad og sommerlig. Barbara tindrede omkap med Snapsene, og det var ikke fri for, at ukendte Fornemmelser begyndte at løfte sig i Laang-Jakob. Hans Øjne blev dristigere, først stjal de sig omkring Barbaras Fortryllelser, som skræmte Fugle, der hopper fra Gren til Gren. Men Barbara gav dem Lov til at dvæle, hun tæmmede dem, kælede for dem og lod dem føle sig trygge i denne Paradis-Urtegaard, hvor alt svulmede, som om det aldrig skulde visne, men bære Frugt i een Guddommelighed.
   Der blev ogsaa snakket om, hvad Laang-Jakob vilde fylde sin Fremtid med, hvilke Planer han havde med Gaard og Kvæg, om Vanskeligheder ved at staa ene. Han skulde passe paa, han ikke gik og drimlede for længe, saa de bedste Piger blev snappet bort for Næsen af ham. Men disse Hentydninger prellede stadig af paa Laang-Jakob. Han søgte at undfly Farerne ved at se ud af Vindue eller Dør, men hvorhen han end saa, var Barbara der, hel eller delvis. Han skulde pinedød plumpe i, gaa under med Hud og Haar denne Gang.
   Den Taabe! Man kom ingen Vegne med ham. Barbara begyndte at lade Straalerne falme. Han var og blev en Træklods, en Mors Dreng, men intet Midel skulde blive uprøvet.
   "Men her sidder jeg og glemmer, at jeg ikke har ordentlig Tøj paa," sagde Barbara pludselig. "Nu vil jeg sandelig gaa ind og klæde mig om." Hun forsvandt hastig, og Laang-Jakob saa befriet op. Han saa ikke helt sikkert mer, dels virkede omsider Snapsene, dels laa Barbara som dunkle Syner i Erindringen. Men godt var det, hun var gaaet. Man kunde vel blive sig selv igen, saa omtrent da. Høkeren begyndte at opgive Laang-Jakob og satte Brændevinsflasken bort. Fyren var saamænd fuld nok. Kunde det, han havde faaet, ikke slaa Benene fra ham, saa var der næppe noget Udkomme, og saadan en Tørfisk var da heller ikke noget at byde Barbara.
   Pludselig fôr Barbaras Kammerdør op paa vid Gab som for et Vindstød. "Det er en Hverrelvind," sagde Høkeren. Men hvad det nu end var for en Vind, afslørede den noget forfærdeligt, noget ovenud himmelsk og nedenud forfærdeligt. Barbara stod derinde med Særken om Hovedet og ellers i alle Dele utilsløret og vendt mod Beskueren. Laang-Jakob stirrede som hypnotiseret. Høkeren lo og sagde: "Se ikke paa Solen, saa bliver du blind." "Hu, ser I mig?" hujede Barbara og vendte sig om, saa det sitrede i hele Figuren, og det blev Situationen jo egentlig næppe bedre af. Men nu faldt der som Skæl fra Laang-Jakobs Øjne. Han rejste sig langsomt, tog Plejlslagelen i Haanden, sagde Farvel og vandrede med noget usikre Skridt af Sted hjemad.
   Aldrig saa snart var Laang-Jakob ude af Døren, før Barbaras Kammerdør knaldede i, saa Kalken raslede ned af Væggen, mens Høkeren sank sammen af Latter paa Bænken.
   Da Barbara endelig langt om længe atter kom til Syne med Kjole fra Hagen til Tæerne, kunde Høkeren ikke tilbageholde et halvkvalt Kluk, et stille privat Latterkvæk. Men Øjeblikket var farligt. Før han vidste af, havde han en Klædebørste i Synet, hvorefter Barbara tudbrølende fo'r ud af Døren.
   Ude i det fri tørrede hun snart igen sine veltalende Øjne. Hun opsøgte Ulken, fortalte ham nogle haarrejsende Historier om, at Laang-Jakob havde opført sig meget upassende overfor hende og stillede Ulken liflige Ting i Udsigt, dersom han vilde skaffe hende Hævn. "Han er fuld og ræd i Mørke," sagde hun. "Pas ham op ved Broen." 
   Barbara vidste, at Ulken var bomstærk og ikke gik af Vejen for noget. Men Ulken var egentlig en vennesæl Natur, der foretrak en skrap Spøg for et gement Slagsmaal. Han lovede Barbara, at han nok skulde to hver Plet af hende, som hun maatte have paadraget sig i Laang-Jakobs Selskab.
   Med Plejlslagelen som Vandringsstav skred Laang-Jakob ud ad den ensomme Vej til Fædrenegaarden. Besøget i Landsbyen havde varet noget længe, og Mørket begyndte at falde paa. Der var ingen Tøse i Fjorden mer eller nogen Høstvogn med letsindige Tuller paa. Der var Fred og Stilhed over Sø og Land, og et Lag lune hyggelige Skyer havde dækket Himlen. Men endnu laa der nogen Uklarhed i Hovedet paa Laang-Jakob. Han forstod, at hans Veje var fulde af Snarer. Det var nu baade godt og ondt med altfor meget Kvindetække. Det var jo ikke til at tage fejl af, at Pigebørnene var langt ude for at faa ham i deres Garn. Men Gudskelov - han havde staaet sig. Men hvad nu, om han var bukket under? Han maatte med en vis Skyhed tænke paa, at der var noget i ham, der havde vaklet, navnlig ved Synet af Barbaras' legemlige Hemmeligheder. Hvordan var det egentlig gaaet til, at han var bleven reddet? Det var vist de færreste, der havde holdt Fanen højt under saadanne Anløb. Hvis Høkeren tilfældigvis ikke havde været hjemme, mon han saa var gaaet pletfri ud fra hans Hus? Og hvad mon der i Grunden var Barbaras Mening? Han gjorde hende maaske Uret. Det var jo lummervarmt, og hun var en rund og yppig Pige. Det var jo ikke at forlange, at hun skulde gaa med fodsid tætskjulende Kjole op i Halsen og ned i Hælene i saadant Vejr. Og denne her Hvirvelvind. Hun kunde jo endelig ikke gøre for, at den rev Døren op, inden hun var færdig med sin Paaklædning. Det var jo egentlig en Skam at bebrejde den hede og søde og livsglade Pige noget. Hun havde set saa fortroligt og tillidsfuldt paa ham. Han maatte tænke paa Eva dengang hun endnu ikke vidste, at hun var nøgen. Det værste var nok egentlig, at Jakobs eget Blik havde været noget blakket. Han havde stjaalet sig til at se mangt og meget, som ikke kom ham ved. Sandt at sige havde han ikke været ked af at se nogetsomhelst, blot ingen vidste, at han saa det. Ja, Pokker staa i, om han ikke nu gik her i sin Karakterstyrke og genkaldte i sin Erindring alt det, han ikke maatte have set, - ja rent ud gik og ønskede, at han var faldet, saa Djævlene havde skoggerlet i alle Kroge. Han gik ligefrem og fastholdt de syndige Minders Sødme. Det var saamæn bare en Slags Fejghed, der havde reddet ham. Aa hvis han bare havde Mod til at vende om og kravle ind gennem Barbaras Sovekammervindue -- uha, uha, uha! Hvilke Tanker for et anstændigt veloplært Menneske. Og hvad om nu virkelig Djævelen var i hende, og det var ham, der lyste ud af hendes besnærende Øjne. Naa hvad? Var de ikke fulde af Djævle alle til Hobe? Slog deres Lokkemidler ikke sammen om Sjælen som Saksen om Rotten? Herregud! Puh!
   Bedst som Laang-Jakob saaledes gik i sine egne flakkende Tanker blev han vaar, at en stor bred Mandsperson kom ham i Møde paa den smalle Vej. Da Personen var lige ved Siden af ham, standsede den og spurgte med noget tykt Mæle: "Hvem er æ Kaalmennesk?" 
   Tak. Jakob kendte nu baade Manden og Røsten. Det var Egnens ugudeligste Krop Horken, som mange var bange for og som ingen rigtig følte sig tryg hos, særlig i Mørke. Men Horken havde allerede kendt Jakob og sagde: "Naa, er det dig, Langemand! Har du været ude at lokke Pigerne her i Omegnen? Det er nu lige Tiden til det. I Aftes laa Maanen paa Ryggen. Det er et godt Varsel." 
   "A skal skynd' mæ," sagde Laang-Jakob og vilde forbi Horken.
   "Hvad jager det?" spurgte Horken. "Er Tøsene efter dig? Er du ræd, Langemand? Du har jo en Plejlslagel i Haanden." 
   Laang-Jakob befandt sig ikke vel i Horkens Selskab. Han svarede mut: "Ja, jeg har været inde i Byen og købe Slagelen. Det var mit Ærinde." 
   "Sæt dig ned, Jakob, her paa Grøftekanten," sagde Horken. "Og lad os forkorte Tiden og Vejen med en lille Passiar. Nu skal a synge en Vise for dig om en Oplevelse, a har haft, hvori der forekommer en Plejlslagel." 
   Laang-Jakob satte sig ned, skønt meget ugerne. Horken satte sig overfor ham, trak en Klukflaske af Lommen, lod ham smage paa den og tog selv en Taar med. Saa begyndte han: "Ja du kender jo æ Bommer, ham, der gør gamle Klokker i Stand. Nu skal du høre:

"Æ Bommer var gaaen i Bøj med en Klokk', 
hans Kuen sad hjemm' og snurred æ Rokk'.

A kam forbi æ Bommer hans Dár, 
mi' Hjatt' var varm og mi' Hals var tar'.

Og Ann var jenner hjemm', ku a tink', 
saa gik a hen og klemt' o æ Klink'.

"Goddaw, goddaw, bitte An', goddaw." 
A tog mi Kaskjet og mi Træjskor av.

Og hun saa' te mæ med blakked Yww:
"Aa sæt dæ! Du haar val Staand aa blyww.

Aa sæt dæ! Nu skal a lig' gaa fram (i køkkenet) 
og hint' æ Flask'! Vi skal haa' en Dram." 

A swaar' og saa': "Ja Tak, mi Pig'!
Ka' du haaw', du kyst' mæ ved Maatens Dig'?" 

Hun kam med Flask' og hun kam med Glas, 
og ved mi Sid' fandt hun sjel en Plads.

Vi klinked sammel og bløw saa glaad' 
te vi ku' ha hopped øwer en Laad'.

Saa grinned (lo) Ann og begynd aa snapp':
"Det bider mæ, Hork, ka' du find' mi Lapp' (Loppe)?

Av, av, bitte Hork, den er o mi Hjatt', 
nu hopped `en hen o mi venster Patt'" 
 
Den Lapp' den hopped og sprang i Blind' 
den var saa sandelig svær aa find'.

Men just som æ Lapp' haaj faat si Knæk, 
da hørt' a Ann spring' op med en Kvæk.

Og inden a sjel fek vend' mæ omkreng, 
da stod æ Bommer lig' ved æ Seng.

Og han haaj sjet vos Tryn' ved Tryn' 
hal' øwer og hal' under æ Dyn'.

Men lissaa saar' a begynd' aa kravl', 
da hev æ Slog en Helvedes Slawl.

Han svang 'en baade i Sønder og Na'r 
og ramt' mi Pand' te det rist (rystede) mi' Hjar (Hjerne).

Det var som en Skrald fra en Torrenblaan' (Tordensky), 
a sak tebaag' og skyndt mæ aa daan'.

Æ Bommer gik te æ Præjst for aa meld' 
te nu haaj han slaan æ Hork ihjel.

Men a' unt (vaagnede) op med en Kul (Kugle, Bule) i æ Pand', det nev mæ møj aa la' vær' aa band'.

Ann Bommer kam og retted mi Pud' 
og svøbt' mi Hue i Brændvinsklud'.

Og da a haaj rygged (lugtet) en Tid te dem, 
saa løvt a mæ op og skyndt mæ hjem.

Og da a kam til Ballerumhaag', 
da kam æ Bommer ijen tebaag'.

A saa': "Goddaw, Farlil, det er mæ!
A tog en Lapp' o di' Kuenes Knæ.

A saatt' mi Negl og a hørt' en Knald, 
æ Lapp' er død, men a taalt' æ Skrald." 

   Hvad sejer du til den Vise, Jakob? Det er eget Værk og egen Oplevelse. Jakob! er du god til at fange Lopper? De siger, at Barbara henne hos Høkerens er saa plaget af dem, stakkels Pige. Har du været der i Dag?" 
   Nu fandt Laang-Jakob Situationen noget tvivlsom. Han røg op uden at sige Farvel og begav sig videre med raske Fjed. Han hørte Horkens Latter bag sig. Det var en skidt Person at indlade sig med.
   Laang-Jakob slentrede frem med Sjælen i Kog. Træskoene hørtes nogenlunde regelmæssigt i den mørke milde Nat, og ind imellem slog Plejlslagelen Kendsgerningerne fast. Ædru var han ingenlunde, men fuld kunde man egentlig heller ikke med Rette kalde ham. Tilfreds med sig selv var han ikke, selv om han havde sejret og staaet sig. Hans Oplevelser manglede ligesom Prikken over i'et. Horken vilde aldrig gaaet fra Bordet uden at smage paa Retterne. Det ukyske Svin! Men det maatte indrømmes: Selv om Horken var en beskidt Synder, saa gik han frimodig til Bunds i Tingene og kedede sig ikke. Saadan betragtet bagefter havde Fristelserne nu alligevel deres Værdi; de styrkede, naar man var dragen helskindet ud af dem, og de havde en Eftersmag, der vel ikke skulde dvæles ved, men som dog af sig selv sad i Sjælen. Men der manglede, trods alt, noget. Deres Højdepunkt, Faldet, var han jo sejrrig lusket fra. Og hvad, om han havde taget dette med. Engang maatte det vel overstaas. Engang maatte han jo tage sig sammen. Giftes skulde han vel, det var jo Naturens Orden. Og om han nu havde taget Forskud? Man kunde jo angre det bagefter og læse og synge sig fra det. Nej. Ud af Hjertet og Nyrerne med jer, alle I lyshudede Tuller med Bugene fulde af onde Aander! Han sparkede Træskosnuden mod en stor Sten og slog Plejlslagelen i Jorden, som om han allerede var paa Loen med den.
   Laang-Jakob nærmede sig Broen. Det var egentlig et skidt Sted at gaa efter Mørkets Frembrud, men der var jo da længe til Midnat, og han havde jo rent Mel i Samvittighedens Pose, naar undtages disse Smaadramme, der da endelig ikke kunde forurene Sjælen i væsentlig Grad. Men der var lidt i Vejen med denne Bro. Hans Bedstefader havde fortalt det i hans Drengeaar. Der gik en hovedløs Hest og humpede om ved Nattetid der. Bedstefaderen havde selv hørt Hovslagene en sen Aften, da han vandrede hjem fra Landsbyen, let bedugget og i Forvejen ved godt Mod. Ganske vist, det var længe siden, maaske et halvt Hundrede Aar, og Fanden havde vel nok tøjret sin Hest saaledes, at den ikke slap løs mere. Saa Jakob vilde ranke Ryggen og uforfærdet overskride Broen. Det var nu alligevel godt, han havde holdt Stand i Fristelsens Stund.
   Endnu kunde Broen ikke ses, men det forekom Jakob, at et underligt Klagehyl skar gennem Mørket fra den Retning. Han fik lidt Hjertebanken, og en Eftersmag af Brændevinen steg ham op i Halsen. Han stirrede og stirrede hen mod Broen, men snart kunde han intet se, snart syntes han, det flimrede som med en svag Ild derhenne. Atter hørtes et Hyl, ligesom en Mellemting mellem et Hanegal og en Vrinsken. Det var just ikke saa gode Tegn. Men den hovedløse Hest var nu ikke set i de sidste halvtredsindstyve Aar. Hverken hans Far eller Mor havde nogensinde mødt den. Og de lo ad Historien, naar nogen omtalte den.
   Dog skulde man selvfølgelig ikke være kry overfor det overnaturlige. Man skulde være ydmyg i Sindet og se tillidsfuld opad. Man skulde heller ikke hovmode sig over, at man havde holdt sin Sti ren blandt nogle varmetossede Pigebørn. Det var endelig vel ikke noget at prale meget af; det burde være en Selvfølge. Ja ja ja. Ydmyg og stærk maatte man gaa sin lovlige Vej, om der saa mylred Djævle frem paa Jord. Han rømmede sig, satte Plejlslagelen haardt i Hjulsporet. Mørkets Magter havde intet Mellemværende med ham, og var de ude i Nat, maatte de have andensteds Ærinde.
   Det traf sig nu hverken værre eller bedre, end at der alligevel var et eller andet paa Færde ved Broen. LaangJakob havde aldrig hørt Tale om, hvad Farve den hovedløse Hest havde, men skulde det virkelig være den, saa syntes den nærmest at være hvid eller hvidgraa. Laang-Jakob sagtnede sine Skridt ikke saa lidt og dumpede ikke mer end højst nødvendig med Plejlslagelen. Det var et underligt Syn. Ifald det var Hesten, maatte den staa paa Bagbenene. Hoved syntes der ikke at være meget af, Farven var sikkert hvid, for Uhyret tegnede sig lyst i Mørket. Laang-Jakob standsede nogle Øjeblikke og vidste ikke, hvorledes han skulde gribe Sagen an. Skulde han vende om og søge Logis hos Høkeren for Natten. Saa vilde han naturligvis blive udlet, og desuden var Barbara jo i en foruroligende Nærhed. Hvad var det klogest at vove? At vende tilbage? Det baade skræmte og trak. At gaa frem? Saa maatte man iføre sig Sjælens fulde Rustning. Laang-Jakob blev næsten ædru og fik Sveddraaber paa Panden. Nej, han gik sin lovlige Vej, dydig som Josef<footnote>Allusion til <XREF BIBEL="bibel1mose39,7-12"></footnote>, da han rendte fra Potifars Kones Sovekammer. Komme, hvad der vilde! Bare han havde haft en lille Brændevinskrukke i Lommen! Nej, fy for en syndig Tanke. Han vilde ty til sin Børnelærdom. Meget kunde han ganske vist ikke huske deraf. Til daglig havde han ikke haft Brug derfor. Men pludselig randt ham ihu et Par Vers af "Op, I Kristne, ruster eder". Dem messede han højt og inderligt. Derefter følte han sig nogenlunde styrket og gik lidt længere frem, naturligvis saa lydløst og ydmygt som muligt. Blikket havde han stift hæftet paa den hvide Skikkelse. Den flyttede sig ikke for et Par Salmevers. Han standsede lidt igen og stirrede, saa Synet fik allehaande Former. Dog syntes det ham omsider, at det var en menneskelig Skikkelse i hvide Klæder. Skulde det simpelthen være et Spøgelse? Et slet og ret Spøgelse? Han satte Plejlslagelen skraat mod Jorden og lænede sig til den. Saa fremsagde han en kort og en lang Bordbøn og tre Fadervor, og han følte Modet og Trygheden vokse i sit Bryst.
   Han beskrev en Tryllekreds om sig med Plejlslagelen og gik saa frem mod Fantomet. En fem-seks Skridt foran det standsede han og saa sig skarpt for. Jo, det var et Spøgelse. Det stod ret op og ned med Liglagenet om sig og Hovedet viklet ind i et hvidt Svøb. Ja det kunde selvfølgelig ogsaa være Djævelen selv eller en af hans Medhjælpere.
   Laang-Jakob slog Plejlslagelen haardt i Jorden og sagde med fast og manende Stemme:
   "Er du en Mennesk' saa tal! Er du en Døwl saa vig!" 
   Skikkelsen blev staaende uden at røre sig. Den var høj og svær og syntes Jakob overnaturlig stor. Han gentog sin Tiltale anden Gang, men ikke en Lyd hørtes fra den omviklede Mund. Den hvide Dragt hang i lange urørlige Folder ned gennem det vindløse Mørke. Laang-Jakob spurgte for tredje Gang med Røst som Præstens foran Alteret, men stadig lige lydløs stod Skikkelsen.
   Da greb Laang-Jakob fast om Plejlslagelen, saa hans Knoer hvidnede. Saa listede han sig frem og gik i længst mulig Afstand fra Spøgelset forbi dette over Broen. Da han var vel forbi, blev han som besat af sin egen overspændte Rædsel og skreg mellem Tænderne:
   "Saa skulde da Satan " - 
   Og af al sin Kraft drev han Plejlslagelens tykke Ende i Rumpen paa Spøgelset, saa det styrtede hovedkulds fra Broen og trimlede langt ud i Engen under vaandefulde Støn.
   Derefter fortsatte han bleg, men fattet, Vejen til sin Fædrenegaard. Troen og Plejlslagelen havde reddet ham ud af alle Fristelser og Farer. Han følte sig som en Mand som aldrig før.
   Næste Dag opsøgte Barbara Ulken for at faa at vide, hvorledes han havde røgtet hendes Ærinde. Ulken laa i Sengen og kunde næppe vende sig for Pine. Barbara undersøgte ham. Der var en blaagrøn Plet af Størrelse som en Knytnæve. Hun vaskede den i Sprit og smurte Plaster til den, og derefter morede de sig overlegent over Laang-Jakob, som for sit eget Vedkommende pralede hjemme af at have holdt Stand. Men desværre. Der var ogsaa kommet en Revne i den nye Plejslagel.

H1:Mænd og Minder. Digte

I:larsent2001072912
T:Jeppe Aakjær. 1
F:Din Barndom er runden ved Karup Aa
U:60 Aars Fødselsdagen 10. Sept. 1926.

Din Barndom er runden ved Karup Aa,
hvor Køer i blomstrende Enge laa,
   hvor Skyer sig spejled
   og Storkene sejled
og Jorden laa tryg under Himlens Blaa.

Og hvor du dig vendte mod Jordens Rand
gik Plov eller Le over Jydens Land.
   I Himlenes Vidder
   laa Lærkernes Kvidder,
smaa syngende Fnug under Solens Brand.

Og Bønderne saa du fra Vest til Øst,
fra Gaard og Hytte, fra Vaar til Høst
   til Arbejdet træde
   i Sorg eller Glæde,
med smilende Mund eller Mulm i Røst.

Du selv var paa Marken som Hyrdedreng
og vogtede Høvder i Mark og Eng,
   saa Lammene hoppe
   med fjedrende Kroppe,
var tidligt oppe og sent i Seng.

Og siden lagde du Haand paa Plov
og styrede Heste med Hyp og Hov, -
   og Le har du hvæsset,
   mens Dugg var i Græsset
og Ræven den røde drog hjem fra Rov.

Saa ofte paa Færde ved Kvæld du var,
naar Maanen sig spejled i Søens Glar.
   du spejded mod Osen,
   naar Konen i Mosen
stod skjult ved det dampende Bryggekar.

Du stundom fik høre i Nattens Blæst,
at Odin kom jagende højt til Hest
   med hylende Følge
   langs Bakke og Bølge,
mens Skyerne kulede op fra Vest.

Naar Heden i Lyset henblaanet saas,
da saaede Loke sin Sæd under Aas,
   og Hekse i Breum
   og Varge i Veum
du kendte - og Trolden i Daugbjerg Daas.

Nu staar du iblandt os som moden Mand.
og Sangene bølger om Folk og Land;
   om Hejmdal med Hornet
   du hører, at Kornet,
du saaede, vokser til Rigets Rand.

Og Sange med Haabets og Mindets Glans
du skænked fra Jul og til Sancte Hans,
   som frodigt os møde
   med Gry og med Grøde,
de suser nu gennem din Hæderskrans.

I:larsent2001072913
T:Jeppe Aakjær. 2
F:Han lytted til Suset i Rugens Vang

Han lytted til Suset i Rugens Vang
og spejded mod Høstens Stjerne.
De Toner, der bar hans Digt og Sang,
de søgte til Folkets Kerne.
Og Tonerne bar den lyse Tro,
at alt, som har Liv, skal mod Solen gro.

Og varsomt han lytted til Sagnets Ord
og Arven af Folkedrømme,
det Urtidsvæld, der i Sindet bor,
det lod han i Sangen strømme.
Blev Hjertets Kilder af Mulmet fri,
da spejled vel Himlen sin Glans deri.

Han søgte Livet ved Livets Rod
og sang med Naturens Tone;
og Sangen gav Genlyd i Folkets Blod
og Kræfter til Livets Krone.
Nu stiger Sangen fra Hyttens Dør,
hvor ofte dens Vinger laa stækket før.

Fra Arilds Tid steg den ædle Sang
mod Loft i de høje Sale.
Og skønne Drømme fra Læben sprang
til Kvidder af Nattergale.
Han bød enhver af sit Folk til Gæst
ved Sangens løftende Foraarsfest.

Nu løfter hans Sang sig fra Mark og Skov,
fra Torv og Gade og Gyde,
fra Hammer og Høvl, fra Harv og Plov,
fra Øbo saa vel som Jyde.
Og alle nu mødes i fælles Sag
med Hyldest til ham paa hans Hædersdag.

I:larsent2001072914
T:Georg Brandes Minde
F:Hans Levnedsløb iblandt os er til Ende

Hans Levnedsløb iblandt os er til Ende,
en Aand af Ild, et Støv i Ild at brænde.
Hans Minde glider tyst i Sagn tilbage,
hans Aand vil lyse frem i fjerne Dage.
   Hans Mund er tavs,
men Ordet, som stak Ild i alle Sjæle,
er om hans Navn et varigt Eftermæle.

En Yngling hæved' Faklen højt i Vejret,
den var en Brand fra selve Morgenskæret,
hans Manddom bar den højt og uden Vaklen,
thi Verdens Ungdom fylked sig om Faklen;
   han ænsed' ej,
at Tiden mærked' ham med Aar og Ælde,
han saa kun Faklens Lue, Lysets Vælde.

En Sjæl af Lys, belyst af Verdensbaalet,
af alle Tiders Aanders Lys bestraalet.
Selv ud af Navnet slog et Brandskærs Lysen
til manges Fryd, til mange andres Gysen.
   En Sjæl af Lys,
som naar i Gryet Morgenstjernen vinker,
som naar de svungne Sværd i Solen blinker.

Om Aandens Lys kan tænde Had og Harme.
er Aandens Lys dog aldrig uden Varme.
Dog paa forskellig Vis kan Straaler tydes,
alt efter Sindets Art, hvori de brydes.
   Men Straalen selv -
den lader Had og Hyldest gø og skraale,
thi Straalen sanser kun at være Straale.

Saa gik han bort. Hans Bavta vil vi bygge.
Nej, han gik ikke bort, men kun hans Skygge.
Thi Lyset lever. Fra dets Arner svinger
sig nye Aander op paa nye Vinger.
   Vi samles her
for end en Gang at skue mod hans Tinde
og hilse Ærens Straaler om hans Minde.


H1:De fire Dværge. Digte

I:larsent2001072915
T:Nord
F:Kom til Nord-Ishavet

Kom til Nord-Ishavet,
kom ved Sommer-Solhverv,
kom og se, hvor Solen
sejler rundt om Jorden!

Aar for Aar du kvæder
om de lyse Nætter.
Her er Sol i Øster
Nord og Syd og Vester.

Syd har korte Skygger,
Nord har lange Skygger.
Himlen sover aldrig
i den høje Sommer.

Og om selv du sover
faar du lyse Drømme,
Solskinsnattens Trolddom
syder dig i Sindet.

Hurtigt kan du flyve
op til selve Polen,
gribe Jordens Akse,
dreje dig med Kloden.

Se fra Jordens Akse
Syd til alle Sider,
bare ved et Fodtrin
flytte dig en Time.

Men i Fald du frygter
Is og Drejesyge,
hold dig da forsigtig
væk fra Jordens Akse.

Slaa dig ned ved Nordkap.
Der er Lap og Rener,
der er Sæl og Hvalros
og den hvide Isbjørn.

Og maaske du øjner
Hvalerne, som lever
mest af Snegl og Musling
og af smaa Profeter.

I:larsent2001072916
T:Øst
F:Jeg er det dæmrende Øst

Jeg er det dæmrende Øst,
jeg er Morgenens evige Kilde,
alt det, som vaagner, alt levende
vender sig mod mine Porte;
fra mine Riger sig hæver
Dæmringens rødmende Skyer,
drukne af Solen, de følger,
og drukne af Asiens Aande.
Rejs imod Østen og rejs
over Hav, over Floder og Bjerge,
Under skal følge paa Under
i Luft og i livsfyldte Lande.
Rejs imod Østen, staa Ansigt
til Ansigt med fremmede Racer!
Rejs imod Østen, hold Andagt
paa skiftende Religioner.
Knæl for den hellige Tinde
i Japans forklarede Himmel!
Gule Veninder i Skumringen
kysser med Kirsebærmunde.
Vend dig mod Indiens yppige
Verden af evige Drømme,
Gløden, der ulmer i Øjnenes
Mulm paa de mørknede Piger,
de, som i Hobe sig bader
ved Sol i den hellige Ganges,
bader, saa Tænderne vædes
paa lurende Vilddyr og Knøse.
Vend dig mod Urskovens Nætter,
hvor Tigrene mjaver mod Maanen,
Paradishaver, hvor Slangerne
hænger fra hundrede Grene,
frister, saa Indiens Evaer
ængsteligt hyler i Søvne.
Rejs imod Østen, forvild dig
i Persiens Eventyrtaage,
dyk dine Længsler i Tusind
og een Nat, og glem, at de svinder.
Rejs imod Østen, bliv ved,
til du kommer tilbage fra Vesten.

I:larsent2001072917
T:Syd
F:Kom til mig, til mine Blomsterlande

Kom til mig, til mine Blomsterlande.
Kom i Søndenvindens aabne Arme.
Jeg beruser, men du vaagner salig,
salig som da du sov ind i Rusen.

Du skal blunde under Palmegrene,
sidde sløvet under Pinjekroner,
følge Floder langs Orangelunde,
vandre mellem Cedre og Cypresser.

Og naar Luften galmer ind fra Golfer,
skal den hviske blidt om gamle Somre,
gamle Tiders Liv og gamle Guder,
Oldtids Templer, gamle hede Himle.

Tit i Sommerdage, Vinternætter
var din Tanke der, hvor Roden drømmer
til det Aandens Træ, som end dig skygger,
den Kultur, hvorpaa din egen hviler.

Kom til mig. Jeg vented længe paa dig,
Søndenvinden sender dig en Hilsen
fra Homer og Herodot og Sapfo,
Michelangelo og Botticelli.

Kom til mig. Her er din anden Hjemstavn.
Bøflen er paa Græs, naar jyske Køer
lunt i Stalden tygger Drøv paa Somren.
Kom til Landene ved Middelhavet.

I:larsent2001072918
T:Vest
F:Jeg staar Vagt ved Solnedgangen.

Jeg staar Vagt ved Solnedgangen.
Du har set de gyldne Søjler
foran mine Himmelporte
tit, naar Sol gik ned bag Havet.

Jeg har skønne Verdensdele
paa den anden Side Havet,
jeg, som rækker Østen Haanden
bagom Jordens Ryg den brede.

Øst og Vest har lange Tider
lønligt spillet under Dække,
til en Skipper aned Uraad,
saa og røbede vort Haandtryk.

Der er Gry i Solnedgangen,
der er Solnedgang i Gryet.
Rejs mod Vest og kom til Østen.
rejs mod Øst og kom til Vesten!

Ak, jeg har et Ar, som værker,
en urokkelig Erindring.
Jeg har Mareridt og Drømme
hver Gang Maanen hæver Havet.

I en Oldtidsnat det hændte:
Surt slog Luer op af Jorden,
saa et stort og herligt Rige
sank til Bunds i Havets Midte.

Sank til Bunds i Havets Midte,
elsket dybt og evig savnet.
Endnu staar en Flok af Øer
som en Rest i Havets Midte.

Der er underfuldt at dvæle,
der er Sol og evigt Foraar,
der er Yppighed og Grøde,
som i det fortabte Rige.

Men en Ve i Arret jager
hver Gang Surt bevæger Jorden
under disse skønne Øer -
eller deres Bjerge ryger.

Der er Ve i Solnedgangen,
stille Ve i Vestenvinden.
Kom dog, kom! og se: jeg aabner
mine gyldne Himmelporte.

H1:

I:larsent2001072919
T:Øen i Himlen
TYPE:prosa

   Luzern ligger bevogtet af tre vældige Jætter, Stanzerhorn, Pilatus og Rigi, der stikker deres taagede Pander over Skyerne, mens Fødderne er fæstede ved Vierwaldstätter-Søens Bredder.
   Jeg sejlede med en lille Turistdamper ud ad denne Sø. Luften var varm og diset, og Vandfladen blikstille og ligesom indadvendt; den havde jo en stum udødelig Sjæl, hvori hele den omgivende Vidunderverden stod paa Hovedet. Men denne Sjæl var ialfald lige saa dyb som Himlen er høj, og saa har det vel mindre at sige, hvorledes Tingene er vendt derinde.
   Damperen lagde til ved flere Smaabyer langs Søbredden. Endelig ved Vitznau skulde jeg stige ud. Fra denne lille By gaar Tandhjulsbanen op til Rigi Kulm, det berømte Valfartssted for Turister, beliggende ca. 1400 Meter over Søen og 1800 Meter over Havet. Ved Stationen holdt et lille underlig knækket Lokomotiv samt en Jærnbanevogn, som det skulde skubbe op ad Bjerget. Midt imellem Sporene laa et Tandspor. Det blev altsaa paa saadan Tand, vi rejsende hele Tiden skulde hænge paa vor Fod op til Olympen. Det var en ret ejendommelig Fornemmelse saaledes at kravle langsomt fra den ene Verden og op i den anden. Kupeen stod næsten paa Enden. Jeg sad i den øvre Del, saa jeg nogenlunde kunde overse mine medrejsende, der sad parvis eller i smaa Grupper, adskilte fra hinanden ved uhyre Vidder af Fremmedhed. Højere og højere kravlede Toget, snart opad en grøn Skraaning med Huse og Børn, snart forbi en enlig Ko eller Ged, der græssede sorgløst over Dybder, som skjultes under Løv eller fremspringende Bakkeskraaninger. Det gik langsomt, langsomt. Lokomotivet bed sig frem, hang i Tænderne og asede sig op med sindig Forsigtighed, nu gennem en lille Skov, nu op langs en ludende Klippeside med vid Udsigt over Søen og de omgivende Bjerge, nu gennem en Tunnel og nu ad en Bro over en dyb Slugt. Vi hang paa denne Bro som i et Spindelvæv i de nedre Himmelegne. Men det var for tidligt at svimle endnu. Efter at have kørt en Timestid naaede vi Stationen Kaltbad. I dens Nærhed ligger et Kapel, som i Slutningen af det 13. Aarhundrede blev bygget af to fromme Søstre. Dengang, da der endnu ikke var saa meget som drømt om nogen Tandhjulsbane, var det en virkelig Flugt fra Verden, disse Søstre foretog.
   Højere, højere. Opad, langsomt men sikkert og med Eftertanke, forbi Station efter Station. Jorden dernede blev dunklere og dunklere bag de blaalige Slør, Dybet blev mere og mere svælgende.
   Der slog Gys op omkring En, naar man kom til at se ned gennem Ruden. De rejsendes Grupper passiarede stille. Ofte kørte vi helt ude paa Afgrundens Rand, men man turde vel stole paa denne lille Abnormitet af et Tog. Selv dette Lokomotiv-Misfoster kunde da ikke kende til Svimmelhed. Det havde jo sine Tænder og sine Skinner og sine Jærn-Arme. Og det gik saa roligt og sindigt, uden Slinger, i Vejret. Havde det bare Skinner og Tandspor nok skulde det gerne blive ved til Maanen, om man ønskede det. Saa - nu trak Naturen sine Gardiner ned. Vi kunde lige skimte Klippevæggen til den ene bide. Ellers laa der en tyk graa Masse, et blødt døsigt Kaos, og rugede omkring os og over Afgrunden. Der var intet at spejde efter. En underlig beklemt Stemning fyldte den lange hældende Kupe, der skjult for Himmel og Jord kneb sig opad gennem Skyernes Klamhed.
   Paa Bænken ved Siden af mig sad en Herre og lige overfor ham en Dame. Herren var lidt graa ved Tindingerne, men meget optaget af Damen. Og hun var midt i sin anden Ungdom, moden i alle Former og med sikker Retning i sit Blik, der var lutter Erfaring og lattermilde Løfter. Jeg var naturligvis Luft for dem; kun en Gang imellem strejfedes jeg tilfældig af Søgelysene under Damens Øjelaag. Thi selv om hun holdt sin mandlige Ledsager salig lænket under sine Øjnes kaade Englevagt, undgik intet ganske hendes Opmærksomhed.
   Da - næsten i et Nu - forvandledes alt. Kupeen fyldtes af det skæreste Solskin, og udenfor ragede utænkelige Landskaber af blaalige Tinder med evig Sne mellem Tænderne frem over Skyhavet.
   Var de nære eller fjerne? Var det Drøm eller Virkelighed? Damen fór op med et Frydeskrig som fra Urskoven. Hun fyrede hele Sit Temperament af i en Ildstraale. Hendes Øjne og Bryster nærmede sig. "Wunderschön, wundervoll," stammede hun, henvendt til mig usle betydningsløse Objekt. Hun funklede og snakkede med mig, som var vi gamle bekendte, der pludselig havde truffet hinanden efter lang Tids Fraværelse. Hendes mandlige Ledsager opdagede mig ogsaa lidt efter lidt. Og i Løbet af faa Minutter var alle Passagererne som een Familje, som en Klasse fra en Skole. Enhver henvendte sig med sin Overraskelse til den tilfældig nærmeste. Naturens Aabenbaringer heroppe i Himmelriget, ovenfor Skyerne, havde smeltet det vildfremmede sammen som under en Katastrofe. Stadig arbejdede det lille Tog sig opad. Paa den yderste Afgrundsrand, men med urokkeligt Tyngdepunkt, bed det sig stønnende og møjsommeligt højere og højere op i Himlen.
   Endelig var vi ved Rigi Kulm Station, Banens Endepunkt.
   Passagererne steg ud, dannede paany Grupper og blev fremmede for hinanden igen. De spredte sig over det lille Omraade, Kulmen danner.
   Aldrig har jeg oplevet et Solskin, der trængte ind i Sjælen, som oppe paa dette Bjerg. Kulmen rakte sig som en grøn Bakkeskraaning op over Skyhavet. En grøn Vidunder-Ø i et vidtstrakt Hav med dovent væltende Bølger, der laa og rundede sig, som skulde de briste i Skum, men nøjedes med blot at ligge og vælte sig ned i deres egne Skygger. Hist og her laa en lille Tot Sne i en Fordybning; det havde sneet paa Kulmen for faa Dage siden. Men den tynde Luft var ren og sommervarm, en besværgende Paradisluft. Man fyldtes af en Livsfornemmelse, der maa ligne den, Puppen føler, naar Hylsteret er faldet og Vingerne folder sig ud.
   Men bag Skyhavet laa et Syn, som gjorde Forestillingen om en højere Verden fuldkommen. Først ragede andre lavere Toppe af Rigi i Vejret og lignede temmelig nære Klippeøer. Men yderst ude i en tilsyneladende Halvkreds omspændtes Sky-Regionens Overflade af en Bjergkæde, Alpernes Tinder. Den øverste Kam skød en utallig Mængde af rovtandsformede Knorter og Spidser op mod den straaleberuste Himmelhvælving. Selve den nøgne Klippes Stof laa let som en Farve, et mørkstribet Violet, overgydt med vældige blaalighvide Gletschermarker ned til Kysten, til Skyregionen. 
   Ingen under Skyerne aner den Trolddom, som denne himmelske Region spænder over Sindet. Det er Uvirkelighed for den, der altid har færdeles paa Sletten eller i Dalen. Det bliver først Virkelighed, naar selve Sindet lidt efter lidt har undergaaet en Forvandling. 
   Jeg kom fra Dalen, fra min Hjemegns lave Bakkeland. Jeg indstillede mig paa, at jeg var kommen i en anden Verden, til en af de saliges Øer. Jeg kunde tilfulde her leve mig ind i de mytiske Forestillinger, mine Fædre havde efterladt sig i en diset Fortid. Kun af og til faldt et Objekt skurrende ind, Synet af et moderne Turisthotel, en Bod med Varer til Erindring om Besøget i Himlen. Jeg gik højere og højere op ad Skraaningen, videre og videre spændte Alpekredsen fra Sydøst til Sydvest. Kun i Nord var Skyhavet skjult af Kulmens øverste Rand. Jeg nærmede mig denne, men saa da nogle Pæle, der bar Brædter med Paaskriften "Abfälle".
   Det føltes som fór en Istap ned ad Ryggen paa mig. Alene Tanken om det Svælg, der laa under denne grønne Rand, truede med Bevidstløshed.
   Men tæt ved Randen mellem Advarslerne stod en overjordisk Pige ved en Bod. Hun havde en Engels Ansigtsfarve og Renhed i de unge Træk. Og hendes Øjne var blaa, gletscherblaa med et Skær af Solskinnet ovenfor Skyerne. Tænk at staa der ved denne Bod med et Par Tusinde aabne Meter lige bag sig, endda staa der, som om hun aldrig tænkte paa det, staa der som i Søvne med Sjælen fuld af Tinder og Straaler. Men kanske havde hun ogsaa Vinger. Saaledes ser man jo Englene afbildede. Kanske ejede hendes Væsen en hemmelig Opdrift mod Tyngdekraften. Hun fik Øje paa mig og syntes at lægge Mærke til mig. Havde hun mon et eller andet Evangelium at forkynde mig, da jeg nu endelig var kommen op i hendes hellige Regioner.
   Jeg nærmede mig, søgte at bevæge mig uden Vaklen, som ogsaa jeg hørte hjemme i denne Himmelegn. Jeg gik endogsaa bag om Boden, hvor det værkede i min Nakke af en Sugen og Rykken fra Jordens Centrum. Det gik op for mig her i den højere Verden: Jordens Centrum er Djævelen, der hiver stærkere og stærkere, jo højere til Himmels, et Menneske kommer. Men jeg forhærdede mig mod Afgrundens Dragen. Jeg styrkede mig ved Synet af Pigen og de herlige Ting, hun havde i sin Bod: Dame-Lommetørklæder, fine som sømmet af Aander og broderede med Hjernespindstraade, Broderierne forestillede Alpeblomster, navnlig Edelweiss. Ogsaa Postkort fandtes i Boden, Prospektkort med Fotografier af Udsigten fra dette Forklarelsens Bjerg. Mon Pigen med de blaa Øjne, fulde af selvlysende Sjæl og evig Sommer, virkelig ogsaa vilde tage mod Betaling i mine besudlede Francs dernede fra Jammerdalen? Jo, tænk, hun tog mod dem med et eget yndefuldt Buk og et Smil, der forledte mig til nye Køb. Jeg lagde mine usle Mønter paa Bordpladen som man lægger sin Offerskærv paa et Alter.
   Da jeg havde købt alt, hvad jeg paa nogen Maade kunde afse Penge til og følte, at jeg stod paa en særdeles venskabelig Fod med Pigen, spurgte jeg hende om Navnene paa nogle af de Tinder, der savtakkede Europas Rygrad.
   Hun var omtrent alvidende. Hun fortalte med sin søde letmalede Morgenrødemund, at hun kendte alle disse Tinder fra sin tidligste Barndom.
   "Derhenne langt i Sydøst ser De Tödi-Tinderne, og der i Syd hæver sig Uri Rotstock og Susterhorn. Saa kommer Aarhornene og videre Wetterhorn, Schreckhorn og Jungfrau."
   Hun gav mig Besked om en Mængde Tinder og deres Højder. Jeg følte gysende, hvor langt der endnu maatte være til de øverste Egne i dette Himmerige.
   Solen sank mod Skyhavets Vestrand. De uldne Bølger laa med gullige Rygge, adskilte af mørkblaa Skygger. Det var næsten underligt ikke at se et eneste Fartøj paa denne milevide Flade.
   Toget skred atter nedad. Jeg kastede et sidste Blik paa de fjerne Alpetinder. Deres Farver blev nu af en underlig heftig Styrke.
   Under den næsten violette Himmelvæg blev Bjergtoppene snart mat kobberfarvede, snart mørkviolette med mange Mellemtoner.
   Farvel, Guder og Engle! Jeg kravler ned til Bunden igen, hvor jeg hører hjemme. Vi naaede Skyerne paany. Solen begravede sig i de sydvestlige Dyner. Saa falmede det hele i et lukket Mørkegraat. Og nedenfor Skyerne blev det mørkere. Snart tændtes det elektriske Lys baade i Toget og nede i Underverdenen. Vi kunde nu intet se, men gled som med Bind for Øjnene langs Afgrundsranden et tilfældigt Sted mellem Himlen og Jorden. Endelig naaede vi atter Vitznau, hvor Damperen med Perlerader af Ildruder nærmede sig over den stille lysspiddede Sø.
   
----

   Om Aftenen paa Hotellets Altan, mens den mørke skyslørede Nat laa om Bjergjætternes Hoveder, nynnede jeg:

Sover du, Engel, paa Rigi Kulm
i Himlens Mulm,
hvor Stjernelamperne hænge?

Drømmer du om dine Søstre smaa
med Vinger paa,
der ligger i Himlens Senge?

Ser du i Søvne de Francs, du fik
i din Butik?
og er de under din Pude?

Favner du vel i salig Døs
en Engleknøs,
der flagrede mod din Rude?

Stjernestraaler kysser din Hud,
og Stjerneskud
i Luften over dig svømmer.

Pige, af Jorderigs Larm forladt,
god Nat, god Nat,
hvor højt over Sky du drømmer.

H1:

I:larsent2001072920
T:Trækfuglesang
F:Vintermørket nærmer

Vintermørket nærmer
nu sig Danmarks Rige.
Sol er vandret sønden
for vor Klodes Midte.

Aarets andet Jævndøgn
er forbi. Og Natten
dvæler nu i Danmark
mer end Dagen dvæler.

Nattehimlen sortner,.
staar med skarpe Stjerner,
onde Vinde suser
ind med onde Drømme.

Kulden bider Kinden,
alle Frugter falder,
Løvets Farvepragt er
Dødens Kongekaabe.

Snart skal Mørket hyle,
isnet, stjernespiddet.
Landets frosne Skrænter
staa som Fjældets Vægge.

Snart skal Vintermaanens
gyldne Genfærds-Lysen
skinne som en Guddoms
Smil ved Marterpælen.

Solen gaar mod Syden.
Nattens kolde Nordlys
breder sig paa Tronen
for de lyse Nætter.

Sommertidens Fugle
fór i mørke Skarer
bort til Syd og Solskin,
flimmerstænkte Floder.

Sol og Syd. Jeg kommer,
flyver fra min Rede,
fra den kolde Limfjord
ned til Middelhavet.

H1:

I:larsent2001072921
T:Det gennemborede Bjerg
TOC:Det gennemborede Bjerg. Fortælling.
TYPE:prosa

   En tidlig Formiddag brød jeg op fra Luzern. Jeg satte mig i et Kupehjørne og beredte mig til at fare igennem Højalperne, Hjertet af Schweiz, for at holde mit Indtog i Italien. Toget begyndte sit Verdenstempo, og jeg sad halvt i Drømme og nød den store herlige Vierwaldstättersø, som jeg førtes forbi. Da jeg befandt mig mellem Nordspidsen af denne og Vestsiden af Zuger Sø genopfriskede jeg Mindet om Vilhelm Tell, der med sin Pil skød Æblet af sin Søns Hoved, men endda havde en Pil i Beredskab for den Mand, der tvang ham dertil. Det var saadan en hjemlig Ide. 
   Palnatoke havde jo gjort det samme, men Tell kunde saa sige med Peer Gynt:

"Mig som ham.
Sligt kan mer end eengang hændes."

   Toget kredsede foreløbig stadig om Rigibjerget. Fra dets Kulm havde jeg set ind i Alpeverdenen, nu skulde jeg suse tværs igennem den. Intet Vidunder paa den vide Jord kunde være større.
   Maaske med Undtagelse af at se denne højere Verden fra en af de allerøverste Tinder. Men jeg var sikkert for dybt nede fra til at turde komme saa højt op. Jeg vilde der have alle Betingelser for at falde ned med et Stjerneskuds Fart eller jeg vilde hænge med stive Øjne i den nederste Ende af Førerens Tov med Sjælen fyldt til Bevidstløshedens Rand af overjordisk Rus og Rædsel. Men i Tanken! Der kunde jeg rumme den ene Halvkugle i et Blik. Der kunde jeg føle mig som en lænkeløs Prometeus og spotte Ørnen.
   Forøvrigt: hvormange Turister havde ikke besteget farlige Tinder, der stak som Bespottelser ind i Himlens aabne Ansigt uden at det var til at mærke paa deres Turistsjæl, naar de kom ned. Lidt Sportspral! Det var al den Ild, de bragte med sig ned fra Himlen.
   Det var nu ingenlunde kedeligt at se Alperne nedefra. Toget for gennem herlige Kløfter og Dale. Og Gang paa Gang passeredes Reussfloden, hvis glasgrønne Strøm blev mere og mere rivende, jo mere vi hævede os op i Højlandet. Den skummede af Sted ned ad Bjergsiderne. Solen steg højere og højere og blev mere og mere straalende. Nu og da saa jeg op gennem en Kløft og var lige ved at falde paa mit Ansigt ved Synet af en Gletscherkam med Tinder og Takker, der laa fjernt oppe under Solen og næsten ludede hen over mig. Hvilke Dansegulve for Solstraaler og Luftaander, disse evige Snemarker.
   Lige overfor mig ved Vinduet sad en foroverbøjet gammel Mand med Hatten ned i Panden og en sort Klap for det ene Øje. Hans Mund var næsten skjult i et langt Fuldskæg. Dragten var uden Laser, men saa ellers noget falmet og blankslidt ud. Han sad og passede sig selv og lod til at være kendt med Ruten, thi han saa kun sjældent ud ad Vinduet. I Begyndelsen lagde jeg ikke videre Mærke til ham, jeg var altfor optaget af de Vidundere, jeg stadig passerede. Men efterhaanden fangede han mere og mere min Opmærksomhed. Jeg skal ikke kunne sige, hvad det egentlig var i hans Væremaade, der virkede paa mig. Det kom mig for, som havde jeg set ham før, engang i en fjern Fortid. Maaske da jeg var Dreng.
   Havde han ikke besøgt min Bedstefader en Sommereftermiddag og siddet og drøftet hundredaarige Erindringer med ham? Men det var jo utænkeligt. Saa kunde han umuligt være levende endnu. Og paa Rejse her i Schweiz. Nej, det var utænkeligt. Kanske lignede han tilfældig en eller anden gammel Limfjordsfisker fra Pulsvaadtiden.
   Ligemeget. Hans Tilværelse kunde paa ingen Maade komme mig ved. Jeg saa atter ud gennem Vinduet. Langt nede saa jeg en Bil. Kanske ogsaa den skulde til Italien! Det maatte være herligt at ture rundt paa en Bil i disse fantastiske Regioner, hvis man havde en sikker Chauffeur. Aa - denne gamle. Jeg kunde mærke, at hans ene Øje gloede paa mig, naar jeg saa bort fra ham. Var det maaske en gammel durkdreven Tyveknægt, der sad og grundede over, hvor dum jeg kunde være, sad og lurede paa en Lejlighed til at snappe min Bagage? Det skulde han ikke blive synderlig velhavende af. Jeg fik Mistanke om, at baade Øjeklappen og Fuldskægget var falsk Staffage, som kunde skiftes inde paa Toilettet, naar Kuppet var fuldført. Kunde han se paa mig, at det var første Gang, jeg var paa en længere Rejse? Ja naturligvis røbede jeg mig ved min altfor store Interesse for de Naturens Overraskelser, jeg mødte. Jeg vendte mig atter mod ham, og hans seende Øje syntes at krybe langsomt tilbage i Hovedet paa ham og antage et mer og mer intetsigende Udtryk.
   Jeg rømmede mig. Jeg maatte have lidt Rede paa ham, høre Lyden af hans Stemme. Jeg tog mig sammen og bukkede: "Bitte! Sprechen Sie Deutsch?" Han nikkede udtryksløst, men bevægede ikke Læberne. Var han maaske bange for at Skægget skulde falde af? Nej men der var naturligvis heller intet at svare paa. Det var jo et fjollet Spørgsmaal. En gammel rejsende i det tyske Schweiz. En Mand, der vel blot skulde med til næste Station. En stærkt bedaget Bonde fra en eller anden Alpekrog; maaske havde han en Søn eller Slægtning i Luzern. Hvad ved jeg og hvad angik det mig. Jeg kunde se paa ham, at han ikke vurderede mig højt. Naa ja ja. Det blev jo ogsaa hans Sag. Jeg vendte mig atter mod de forbifarende Bjerge, søgte at isolere mig fra ham. Men straks mærkede jeg, at det gamle Øje igen krøb frem imod mig lige som en Snegl, der vover sig lidt yderligere ud af Huset. Jeg forsøgte mig med Hængekæber og sløvt Blik, blasert.
   Men Pokker staa i den indtørrede Ræv, om han ikke forlængst var klar over mig. Han holdt altsaa Øje med mig. Vel - jeg skulde saagu nok faa ham til at røre Tungen. Jeg spurgte, om han var kendt med disse Egne. Han nikkede igen, vissent, men ikke uvenligt. Han holdt aabenbart ikke af unødig Snak. Eller maaske han var saa gammel at han ligefrem skulde træne sig til at tale. Munden var jo næsten begravet i Skæg. Jeg spurgte, hvad disse Tinder hed derhenne i Sydvest. Han forlængede sit Øje lidt i den angivne Retning, aabnede langsomt Skægget og sagde lavt: "Rhone Gletscher". En underlig Stemme. Som fra en anden Jord og en anden Tid. Nok tydelig, men fjern, saa fjern, med et Slør over.
   "Saa kan der jo ikke være langt til St. Gotthard," bemærkede jeg.
   "Nej. Ikke saa langt." Jeg spurgte, om han kendte Strindbergs Fortælling "St. Gotthard".
   Historien om Italieneren, der var med til at gennembore Tunnelen, borede Aar efter Aar, fordi han elskede en smuk Pige paa den tyske Side, en smuk Pige, til hvem han havde sagt, at han vilde have hende, om han saa skulde gaa gennem Bjerget for at komme til hende.
   Nej, den gamle kendte ikke Historien. Han fulgte aabenbart ikke med i den moderne Literatur.
   Jo - Italieneren borede sammen med mange andre fra Syd, Tyskerne fra Nord. De skulde mødes inde i Bjerget. Italieneren blev den første, hvis Bor rendte gennem Skillevæggen. Han fik 10.000 Lire og den tyske Pige. Nord og Syd mødtes, faldt hinanden om Halsen.
   Endelig, efter mange Aars Forløb. Det var en smuk Historie.
   "Aa ja ja," bifaldt den gamle og grundede lidt. "Og symbolsk. Nord og Syd mødes. Ja, den ene Gang falder de hinanden om Halsen, den anden Gang vrider de Halsen om paa hinanden." Der trak en hæs Lyd op i ham, som naar et gammelt Ur falder til Slag. Det blev til Latter - omsider.
   Nu var han kommen paa Gled, den underlige gamle. Hans besynderlige Øje dæmrede og blev en Kende større, forekom det mig. Han sagde: "Hør nu, De. Om lidt render vi ind i det lange Borehul, ind gennem Bjerget. Hvem tror De har lært Folk at gennembore Bjerge.
   Jeg." Nu udfoldede han sig. Hvad skulde det nu blive til? Var han en gammel Ingeniør?
   "Jeg. Hørte De det? Ogsaa jeg borede mig gennem Bjerget for en Tulles Skyld - naturligvis. For en Piges Skyld, ja, delvis. Hun laa og rugede over tre Tønder Mjød, som jeg vilde have fat i.
   Selvfølgelig tog jeg Pigen med. Ha ha ha. Nord og Syd mødtes ogsaa den Gang." Han frembragte en Slags Kysselyd inde i Skægget.
   "De gør mig nysgerrig," sagde jeg. "Borede man allerede Tunneler i Deres unge Dage?" "Man? - Nej Ormen eddergale mig: jeg! Jeg gennemborede Bjerget - alene Mand." Der spøgte noget i min Hjerne om et eller andet gammelt Sagn. Men hvad var det for noget forrykt Snak? Gik Manden i Barndom? Jeg kunde ikke styre mig længere. Jeg maatte have at vide, hvem jeg havde den Ære at tale med. Under passende Formaliteter bad jeg ham sige mig sit Navn og sin Stilling. Jeg sagde, at han mindede mig om Typer, jeg kunde erindre fra min Bedstefars Tid.
   Hans Skæg bredte sig til et Smil. Hans Øje kom temmelig langt frem: "Deres Bedstefars Tid. Aa ja. Deres Bedstefar i fem og tyvende Led eller saa. Der er tykt Mos paa de Tage, der blev lagt i min Velmagt." Det maatte være, som jeg formodede. Manden var lidt fra det. Han havde aabenbart overlevet sig selv. Men kedelig var han ikke.
   "De er nysgerrig. De vil vide, hvem jeg er. Ja, det burde De i Grunden vide. Men kan De hverken ane eller gætte det? Jaja! Saa faar jeg jo sige det. Nogle kaldte mig Sidhat, andre Sidskæg.
   Ravnene har jeg med mig. De ligger udstoppede i min Kuffert." Jeg snappede efter Vejret. Skulde jeg være falden i Søvn. Drømte jeg Tiden væk her, paa denne enestaaende Alperejse? Var det hele maaske en Drøm? Laa jeg hjemme i min Seng og skulde maaske slet ikke til Italien?
   Den gamle morede sig øjensynlig over min Forvirring: "Lad være med dette aabne Ansigt. De kan vel nok huske lidt om mig. Hernede kaldte man mig Wodan." Jeg brast i en noget vildsom Latter.
   "Undskyld mig, høje Gubbe! Men jeg er ikke Romantiker." Det maatte altsaa være som jeg havde anet. Den gamle gik i Barndom.
   Han var uskadelig smaatosset. Men lad gaa. Hvad nyttede det at modsige ham?
   "De tror, jeg holder Dem for Nar," fortsatte han. "Hvorfor dog?
   Er jeg den eneste virkelige Olding? Har De aldrig hørt Tale om Jerusalems Skomager?" "Jojo. Ham kender jeg godt." "Kender De ham?" "Javist ja. Jeg mødte ham en Nytaarsaften, han sad paa en Plov i Maaneskin." "Fenrir hule og hakke mig," hvæsede den gamle saa Fuldskægget flagrede som for en Nordvestvind. "Tror jeg ikke De Grønskolling prøver at holde Halløj med mig. Skal jeg vise Dem Vejen til Jaatunhejmen? Eller Trapperne til Niflhel?" Det saa uhyggeligt ud. Hans Øje truede med at springe i Hovedet paa mig. Men Pokker være med det. Skulde han blive helt bindegal kunde jeg vel faa fat i Konduktøren eller faa Bistand af andre medrejsende. Nogle var allerede rykket nær og sad og flirede ad vor Samtale.
   Jeg smilede uskyldigt og spurgte: "Hvor agter De Dem da hen nu, Hr. Odin, for De er vel, ikke paa Pilgrimsrejse til Rom i Anledning af det hellige Aar ligesom Halvdelen af de andre Rejsende?" Han spyttede foragteligt og svarede ikke.
   Vi tav lidt. Saa spurgte jeg: "Hvordan er De bleven saa kendt med Egnen her? Jeg troede Valhal laa meget længere nordpaa." Han kiggede gennem Kløfterne op til Gletscherne.
   "Det er jo mig, som er Ophavet til det hele. Det var mig, som skar for, da vi slagtede Urtrolden Ymir, der laa og fyldte den halve Verden. Det var netop her, det foregik. Kan De ikke kende det endnu paa disse Bjerges Form? Det er hans knækkede Rygrad, der ligger strøet rundt omkring, og hans Tænder. End ikke Fenrir har en Tandrække saa forfærdelig." Jo - der var et Øjeblik, jeg næsten troede hvad han sagde.
   Men da jeg fik tænkt mig om og knebet mig i Armen spurgte jeg atter om hans Ærinde hernede.
   "Det kunde jo næsten være Dem ligemeget. Men det er saamæn ingen Hemmelighed. Asgaard er til Rotterne for mange Hundrede Aar siden.
   Den er slet ikke til at kende igen. Og som Guder er vi jo afsatte. Det er gaaet saadan tilbage med os, at Lokes Unger ikke en Gang gider opføre det Ragnarok, som de spaaede os. Jeg har intet at forslaa Evigheden med. Den Gang jeg havde Skjaldemjøden kunde vi dog holde Humøret oppe. Men det meste af Mjøden har jeg forlængst drukket. Saa faldt Tønderne i Staver og de sidste Slatter drevlede ud. Det har Poeterne hernede ligget og slikket op i Rendestenen. Velbekomme. Men som sagt: Det hele er væk. Og nu leder jeg efter min gamle Jættetøs igen. Kanske hun har en ny Forsyning. Men hvor er hun? Nu da Alverden har hugget min Ide og boret Huller i Bjergene, kan jeg ikke finde mit eget Borehul. Det er det, jeg rejser rundt og leder efter." "Nej tænk," ytrede jeg, "jeg rejser akkurat i samme Ærinde. Efter en ny Bryg af Skjaldemjøden." Den gamle Særling smilede i Skægget: "Lykke paa Rejsen da! Og hvis De træffer Gunnlaad, saa hils hende fra Deres Fædres Gud og bed hende levne lidt til mig ogsaa." I det samme fór Toget ind i den 15 Kilometer lange Tunnel. Fra straalende Sol og Bræ-Glans i Luften pludselig ind i elektrisk Mørke. Jeg tog mit Lommeur frem for at maale Tiden nøje, Varigheden af Rejsen i Jordens Indre, ligesom man iagttager Tiden for Himmellegemernes Formørkelse. Det Meteor, som førte mig, var formørket nøjagtig 14 Minutter.
   Da vi suste ud igen ved Airolo paa Sydsiden af St. Gotthard (som nu hed San Gottardo) og mine Øjne atter havde indrettet sig paa Overgangen fra elektrisk Pære til Sol, var den gamle til min store Forundring sporløst forsvunden fra Kupeen saa vel som hans Kuffert med de udstoppede Ravne. Kanske var han bleven træt af min Passiar og havde valgt sig en anden Kupe, hvor han kunde sidde i Ro med sine Fantasier.
   Næste Dag kørte jeg videre sydpaa langs Toscanerhavets Kyst. Det var i Begyndelsen af Oktober, men Himlen og Jorden straalede som hjemme ved Midsommer, og Formiddagssolen over det flimrende Hav tændte nye Verdener af Sommerdrømme i Bevidstheden. De bestraalede Sjælen med dobbelt Styrke, fordi de havde Mindet om det danske Solskins Oktobervemod som Baggrund.
   Der dukkede efterhaanden Klipper op. Vilde Skrænter ud mod Havet.
   Og snart maatte jeg mindes min besynderlige Rejsefælle fra den foregaaende Dag. Thi nu gik det løs med gennemborede Bjerge i Hobetal. Hvis virkelig Odin besøgte Verden igen, vilde han i Sandhed faa Møje med at finde sit gamle Borehul. Ind i Natten og ud i Dagen! Saaledes gentog det sig ustandseligt, mens vi rejste langs med det toscanske Hav.
   Vi fór en Gang ud af en af disse Tunneler og jog langs en straalende Sommerstrand. Og se! Der laa jo Gunnlaad i al sin unge Pragt. Lige steget op af Vandene, i vaad blinkende Badedragt, der udraabte alle hendes Formers Hemmeligheder. Og over de gyldne Bølger hoppede Ild-Sommerfugle i Dans ved hendes Fødder, som var det selve Skjaldemjøden, der fyldte den lille Bugt. Hallo Odin!
   Frem med Søgeøjet! Men du forsvandt jo allerede i det første Borehul. Og du tilgroede Olding kunde saamæn ogsaa spare dig Ulejligheden. Gunnlaad har sikkert kastet sig i Armene paa yngre og lystigere Aser siden din Tid. Den store solbrune Tøs saa op mod Toget med et mørktskinnende Latterblik og rullede sig over paa Maven. Nej se, der var een til. Selvfølgelig. Det var vel ikke Jættepigen selv men nogle af hendes runde glatte Unger med Smilehuller og Hagekløfter. Og der kom Bølgen og smed en slank og kaad Yngling tæt ind til Stranden. Pludselig bag en Brink dukkede en hel Rede fuld af Badepiger frem, en lille Ormegaard af blottede Arme. Saa for Pokker! Nu forsvandt det hele. Vi skraldede ind gennem en ny Fjældknokkel og fik Hjernen fuld af Mulm, dog i de første Sekunder med en døende Lysning af Solflimmer og sød Erindring.
   
I:larsent2001072922
T:Italiensk Juleaften
TYPE:prosa

   Jul er en Fest, der rører ved dybe Strenge i det menneskelige Sind. Den vækker en Kres af halvslumrende Barndomsminder om pyntede Stuer, Juletræ og Salmesang. Hvor forskellige end Minderne er, er vi alle ved Vintersolhvervs Tid inde under deres Trylleri. Det er maaske noget dybt nedarvet i os, der foraarsager denne Bevægelse i Sindet ved Juletid. Allerede vore hedenske Forfædre, Vikingerne og deres Forfædre igen, foretog store Blot og Fester i deres Helligdomme, naar Solen havde naaet sit sydlige Vendepunkt og det gjaldt om at formaa den til at komme tilbage og jage Kulden og Vinterkvalen bort. Vi gaar alle endnu og mærker os, naar Solhvervet er overstaaet, hver Times Solskin, der indtræder efter de mørke Maaneder November og December, hver stakket Smule, der lægges til Dagens Længde. Vi husker hver paa sin Vis den hellige Solhvervsglæde, der fyldte vor Barndom især Juleaften.
   Den Gang var Juletræet ikke nær saa almindelig udbredt i Smaahjemmene som nu. Men derfor var Festfølelsen, den forud saa vel tilrettelagte Hygge, ikke mindre. Der var et ekstra Tællelys paa Bordet, der var fejet og prydet, der var bagt Pebernødder og andre gode Ting, og der var Julesalmerne, der altid vil kaste et Skær ind over den voksnes Jul. Navnlig de gribende stærke sødmefulde Brorsonske Julesalmer, der giver Barnet i Krybben noget af Tællepraasens milde Skær i sin Glorie. Hvad betyder det ikke for os igen at høre de herlige Klange af "Frisk op endnu en Gang", "Den yndigste Rose er funden", "Her kommer, Jesu, dine smaa". De er atter og atter en Barnesindets Genfødelse i os.
   Juletræet var velkendt paa Landet i min Barndom,, men mest fra Missions- eller Forsamlingshuse eller fra velstillede Gaardmandshjem.
   Juletræet er jo som bekendt ikke af nordisk Oprindelse. Paa et Alter i Rom, rejst Aar 295 e. K. for Rhea Kybele og Attis, ses indhugget en Pinje, der er smykket paa forskellig Maade, og fra hvis Krone forskellige Genstande hænger ned. Dette Billede minder i ikke ringe Grad om Juletræet. Kybeles Yndling og elskede Ven eller Søn Attis havde forblødt sig og var blevet forvandlet til en Pinje. Men ved Foraarsjævndøgn fejredes Offerfester for hans Død og Genopstandelse. Saa den hellige Pinje, Sydens kendte Naaletræ, kunde vel have blandet sig ind i Kristendommens Juleskikke, saa meget mere som der vistes Rhea Kybele, Gudemoderen, den store Moder, en almindelig Dyrkelse ligesom senere Guds Moder Madonna. Jeg tør intet afgørende slutte af denne Lighed mellem den smykkede Pinje og Juletræet, thi i Italien er Juletræsskikken ikke særlig almindelig. Men jeg kom til at tænke paa det paany ved at holde Jul i det Land, hvor man passerer Pinjer paa omtrent hver Spaseretur.
   Der er en paafaldende Forskel paa italiensk Jul og dansk Jul, men Julestemningen er dog vel omtrent den samme. Der kunde vel have været præsteret lidt Vinter i Anledningen, saa meget mere som der tidligere i December et Par Gange hang Istapper fra Klippefremspringene her paa den sydlige Side af Sorrento-Halvøen, ca. 450 Meter over Amalfi. Men det var forbi. En mild fugtig Scirocco havde i flere Dage lunet Luften og bragt foraarsagtige Følelser. Og netop Juleaftensdag var Solen saa klar og varm som hjemme en Dag i Maj, naar denne Maaned er gunstig. Jeg gik en Tur mellem Bjergene, der laa i fint sommerligt Lys under en høj blaa Himmel. Ved Stien voksede vilde crocus. Det var ikke let at begribe, at denne Dag skulde endes med Juleaften, men jeg vidste det jo. Og Kirkeklokker forkyndte fra alle Verdenshjørner, at der var noget helligt i Vente, skønt det gør de meget ofte. Der ringes meget med Italiens Kirkeklokker, og der er jo mange Kirker og Klostre. Ogsaa paa den landlige Befolkning var den begyndende Julestemning kendelig. Næsten enhver, jeg mødte, af Egnens Beboere, hilste med et venligt "Buona festa." De smaa Landsbykirker, hvis Døre til daglig er lukkede udenfor Messetiderne, stod aabne, og Folk derinde havde travlt med Udsmykning. Jeg gik ind i en af dem, den lille Santa Catarina-Kirke nordvest for Scala By. Den var en af de mindste katolske Kirker, jeg har været i, men der var smukt og stemningsfuldt derinde. Over Højalteret var der et Billede af den hellige Catarina, og foran Helgeninden brændte høje Vokslys. Der var Enfold og Skønhed over baade Kirken og Udsmykningen, dog havde den hellige Enfold et enkelt Sted givet sig et lidt yderligt Udslag i en lille Madonnastatue, der bar et Jesusbarn i Dukkedragt. Da jeg atter kom ud under den aabne Himmel, forkyndte baade Egnens Klokker og en Mængde Salut-Eksplosioner, hvad der var i Vente.
   For at forstaa den Sommerlighed, en Solskinsdag kort efter Vintersolhverv kan føre med sig her i Syditalien, maa man erindre, at mens i Danmark Solen kun er godt en halv Snes Grader over Horisonten ved Middag, er den hernede ca. 25 Grader over denne.
   Det gode Vejr holdt sig hele Dagen, men om Aftenen gled der Sciroccoskyer for Maanen, saa selv om det ikke var mørkt, blev jeg dog skuffet i Forventningen om at skulde gaa til Midnatsmesse i Scala Domkirke i Maaneskin.
   Til Messe gik jeg, og den Folkefestlighed, jeg der oplevede, skuffede mig ingenlunde.
   Ved min Ankomst var der samlet en hel Del Mennesker uden for Kirken. Kun faa gik ind. Jeg var mellem de faa, men der var næsten mørkt derinde og foregik ikke andet mærkeligt end at en ung Mand sad ved et Bord og modtog Bidrag til Fyrværkeriet, der afbrændtes paa Gaden udenfor og omkring Kirken. Jeg gik derfor paany ud. I den nordlige Del af Byen ligger et Ruintaarn paa en fremspringende Klippe, et gammelt Kirketaarn, der staar som en Rest af en forlængst sammenfalden Kirke. I dette Taarns Lydhuller saas Skæret af en blussende mystisk Ild. Det var Forberedelsen til en Bethlehemsstjerne, der snart skulde vise sig i sin fulde Pragt.
   Jeg gik et Stykke ud ad Vejen for bedre at kunne iagttage, hvad der vilde ske. Der var stor Færdsel paa Vejen, og Drenge gik og knaldede Fyrværkeri af, der lød som Pistolskud, saa jeg følte mig næsten som hjemme paa Gaden i en dansk By Nytaarsaften. Efterhaanden tændtes der flagrende Blus i Række langs Vejen. Hele dette Lysarrangement standsede ved et Stillads, hvorfra en Staaltraadsline førte op til det førnævnte gamle Taarn, en Strækning paa vel et Par Hundrede Meter. Raketter opsendtes, og paa en Husryg over for Domkirken brændte farvet Ild. Endelig oplystes Kirkens Mure af et stærkt fantastisk Fakkelskin. En skær Sækkepibemusik løftede sig i den stille Nat, og mens Kirkeklokkerne ringede, gled en langsom Procession frem. Det var hele den Menneskemængde, der havde samlet sig uden for Domkirken. I Spidsen for Processionen førtes en Baldakin, under hvilen to Præster gik og bar det hellige Barn, Gesu Bambino, der var repræsenteret ved en ikke særlig stor og ikke særlig vel udført Dukke. Mændene i Processionen gik med blottede Hoveder, mange af Kvinderne bar Smaabørn paa Armen. Den fine skønne Musik ledsagedes af en simpel Salmesang og isprængtes øresplintrende Drøn af Fyrværkeri, rene Springvæld af tordnende Ild og ind imellem "Tudser", der knaldede ud fra Drengenes Hænder. Her kunde man i stor Stil tale om Barnets Fest, skønt de voksne bar den reneste Alvor og Andagt til Skue, en Andagt, der adlede hele den brogede Larm. Processionen skred frem i Retning af det gamle Taarn. Voldsomme Ildskær blaffede omkring Folkemængden. Pludselig stansede Drønene, og Baldakinen, hvorunder det hellige Barn befandt sig, holdt stille under Staaltraadslinen. Nu stod hele Skaren i spændt Forventning.
   Da saas oppe i det gamle Taarns Glughul et underligt lysende Kors, stjernestraalende foroven og med en Ildfigur i Midten, der skulde betegne den korsfæstede Kristus. Det var Bethlehems-Stjernen. Den ligesom voksede frem af Glughullet og syntes at staa stille et Øjeblik uden for dette og vokse sig endnu større. Men pludselig saa man den dale og nærme sig mere og mere, den tiltog stadig i Vækst og Straaleglans og gled tilsidst pragtfuld ned ad Staaltraadslinen og stansede over Jesusbarnets Baldakin. Unge Piger og Mødre knælede i det Øjeblik, Stjernen stod stille over Barnet.
   Jeg kunde da tydelig se dens Jernskelet, mens samtidig Blussene, der var ordnet omkring paa dette, begyndte at slukkes.
   Folkemængden siges at tage Varsel for det kommende Aar af denne Stjernes Bevægelse paa Linen og Blussenes Varighed. Da endelig Stjernens Ild var slukket, vendte Processionen om og bevægede sig syngende til Sækkepibemusiken tilbage mod Domkirken.
   Midnatsmessen holdtes i Scalakirkens rummelige Krypt. Et Par Præster messede foran Højalteret, hvor der brændte talrige Vokslys. Over Alteret hævede sig et stort Trækors med en mager forpint Kristusskikkelse, ligeledes skaaret i Træ. Paa Alteret stod en lille Krybbe med den Celloloiddukke, der forestillede Jesusbarnet og som nylig var i Spidsen for Processionen. Den ældre Præst holdt efter Messen, staaende med Ryggen til Alteret en kortere Juleprædiken, som saavidt jeg kunde skønne ikke afveg saa meget fra hjemlige Juleaftensprædikener. Det, der skabte den særlige Stemning, var den smukke Krypt med de søjlebaarne Hvælvinger. Den var ret forskellig fra Krypterne i de danske Domkirker, højere og større, og vidste man ikke bedre, kunde man gerne tro sig i en smuk Landsbykirkes Hovedrum.
   Efter Prædikenen tog Præsten Krybben med Bambino fra Alteret, og han tilligemed den assisterende unge Præst kyssede den indviede Dukke paa Munden. Derefter blev Krybben med Barnet baaret om mellem Menighedens Medlemmer for at hver enkelt kunde kysse Dukkens Fod.
   Denne Del af Gudstjenesten var vel nok det, der paa en udenforstaaende gjorde det mindst højtidelige Indtryk, men for den troende har den sikkert bidraget sit til at forhøje den barnlige Juleglæde. Guddommen i Barnets Skikkelse forstaar Italienerne, de elsker Børn og viser ofte en rørende Ømhed for Børn. Og mangen Gang er jeg ved Synet af en lille Mor med sit tætindsvøbte Barn paa Armen eller ved Brystet kommet til at tænke paa Madonna og den hellige Bambino. Og man kommer Italienernes Hjerte nærmere ved at fremlokke Smilet paa deres Børns Ansigter end ved at give nogle Centessimi til deres Tiggere.

I:larsent2001072923
T:Døden fra Verden
TYPE:prosa

1.

   Den lille syditalienske Bjergby Salita strækker sig med sine lysgraa fladtagede eller lavtagede Huse i to Gader ovenover hinanden i den østlige Side af et af Egnens mange Bjerge. Foruden de to Husrækker ligger hist og her enkelte Husklynger i Gryder eller Kroge af Bjerget. Hele Egnen er et Slyng af Kløfter med Smaabyer i faa Kilometers Afstand fra hinanden, hver Skraaning har sin. Bjergene er udnyttede til Vindyrkning i opmurede Terrasser. 
   Kun nogle Steder, særlig i de højere Afdelinger, ligger udyrket jordfattigt Fjæld, og enkelte Strækninger ligeledes i de højere Egne dækkes af Kastanieskove. 
   De smaa beskedne Byer har snævre Gader, ofte saa snævre, at Vogne ikke kan køre i dem, eller de stiger op og ned som Trappegyder. 
   Vejene er mestendels sprængt ud i Klippesiden. Langs deres modsatte Side strækker sig i Reglen en lav Mur til Værn mod de stejle Fald og Afgrunde udenfor. Nederst i de vildsomme Kløfter bruser smalle Flodløb og omkring dem og over dem blander Vinhaver sig med graagrønne Olivenskove. Ofte stikker det nøgne Fjæld igennem med et rigt Spil af røde, blaalige og violette Farver. 
   Alle disse Smaabyer ligger som en større Fortids Efterladenskaber. 
   Deres Huse er ofte Rester af middelalderlige Paladser, der nu er i dybt Forfald og til Dels henligger i gabende Ruin, mens visse Afdelinger af dem holdes fattigt vedlige til Bolig for fattige Familier. Egnen er fuld af Saga, der især har Glorie, naar man søger tilbage til den tidlige Middelalder. Dens Befolkning bærer den Dag i Dag Mærke af de Raceblandinger, der i fordums Tid fandt Sted under Normanners, saavelsom under sydlige Folks Hærgninger og Handelsforbindelser med dens Byer. Mørkøjede Indbyggere med sort kruset Haar veksler med blaaøjede blonde Folk, der i mangt og meget kunde minde om Jyder. 
   Salita præges navnlig af en Domkirke, der nu er alt for stor for den Befolkning, der søger dens Gudstjenester, og af et Nonnekloster. Dette sidste ligger tillukket for Verden ved høje Mure, og dets Nonner maa aldrig sætte deres Fødder udenfor disse. 
   Det er mest Damer af velhavende Familie, der opnaar den Ære at lade sig levende begrave i denne Bygning; der kræves nemlig en ret stor Indbetaling til Klostret samtidig med at den fromme Kvinde indtræder blandt de hellige Søstre, hvis Celler er at betragte som Forgaarden til deres Grave. Ved Indgangsporten, som ofte staar aaben og direkte fører til Klosterkirken, hænger et stort mørkt Trækors, krydset med Spyd og Lanser, Martyriets, Forsagelsens og Dødens Tegn. 
   I et af de fornemste Huse i Salita boede et adeligt Ægtepar Don Alberto og Donna Beatrice. De havde en stor Børneflok, blandt hvilke den ældste Chiara allerede fra Barndommen af viste et følsomt Sind og en Naturhenrykkelse, der var stærkt religiøst præget. Den lille Chiara gik tit ensomme Ture ad Bjergvejene og passerede paa disse i Reglen Nonneklostrets Mure med det alvorsfulde Symbol ved Porten. Det gav et Gys i hende hver Gang hun kiggede ind ad denne Port, hvor de levende døde sad og mumlede deres Bønner og sang. Og naar de spinkle Klokker fra Klostertaarnet blandede deres Stemmer i det øvrige Kor af Salitas og Nabobyernes klangfulde Klokker, følte hun det som en graadkvalt Ve løsnede sig i hendes bløde Pigesind, et Skær af sugende Angst. 
   Hun syntes, de kaldte paa hende, disse spinkle Klange, disse Pigeklokker, der var Røster fra en indemuret Verden. 
   Hvorfor netop paa hende? Hvad vilde de hende? Hun var født til Sol og Glæde, til en dejlig Verden, hvor Eftersommerens Druer hang ned fra en Overdaadighed af Ranker, blaa og grønne, mellem Løv, der visnede i en Farvepragt uden Lige. Hun var født til et Liv i Rigdom og Glans. Og hun voksede op til at blive en Skønhed, som alle unge Mænd vilde kappes om at erobre. Den lille Signorina havde sort Haar og mørke, mørke Øjne, der kunde skyde Straaler, hvori der spillede Skær af mangefarvede Drømme. Hun var født til denne Verden, den lysende Himmels Verden, til Lykken, til Brudekransen og Dansen paa de røde Roser. 
   En Dag, da Signorina Chiara var i Sekstenaarsalderen, gik hun sig en Tur ud i det voksende Solskin. Det var i det tidlige Foraar, og blaa vilde Crocus vældede op ved Vejkanten. Bjergene laa i mørke Toner, violette i det fjerne, mørkegrønne eller graalige i Nærheden. Alting var i Færd med at gro og udfolde sig i Lyset fra denne soldrukne Himmel. Hun vilde dreje op ad Trappen ved Nonneklostrets Hjørne og gaa sig en Tur i Kastanjeskoven. Da pludselig brød de klingre Klokker løs med ivrigt manende Mæle. 
   Det var som om de skød mørke Straaler gennem den lyse Dag, en mørk Tindren fra en usynlig Verden, fra Dødsriget, som laa og lurede tusindaarigt, titusindaarigt under dette unge Nu, som hun gik ud for at nyde. Hun stod uvilkaarlig stille paa Trappens første Trin, gjorde Korsets Tegn for sin Pande og lod denne Toneregn strømme gennem sig med al dens Ve og hedengangne Lykke. Tonerne drog, inderligere og inderligere, borede sig som smaa Lanser ind i Sjælens, Martyriets Lykke, Døden fra Verden. 
   Nej. Gysende hviskede hun Nej, da Tonerne holdt op. Hun var født til Verden, til mange lyse Aar, hvor Oranger skulde gløde fuldmaaneskønne gennem det mørke Løv, hvor Agaver skulde skyde høje Frugtrafter i Luften, hvor Druerne skulde forbløde sig i Persen, hvor Kastanjerne skulde falde mørkebrune fra Træerne. Og hun skulde blotte sit bankende Hjerte for den himmelske Signores voldsomme Sol, springe ud som Træer og Blomster. Se det hvide salige Mandeltræ histhenne bag den lave Havemur eller det blomstertunge blegrøde Ferskentræ! Blomstre, bære Frugt! Aa hellige Madonna! Du foldede dine Hænder mod Solen, mod Erkeenglenes Himmel, og bar den højeste Signores eget Barn til Verden, saa Hyrder sang og Konger knælede! 
   Ja, saaledes vilde hun leve. Hun vilde elske Livet og Livets Sol, saa der skulde spille lyse Straaler om hendes mørke Haar. Straaler om Haaret - ja. Men det var jo kun Helgeninderne, der havde disse Straaler. Og de havde faaet dem gennem Døden fra Verden, Forsagelsen, Bodssvøben, Blodstriber langs de hvide Lemmer. Hun lukkede Øjnene et Nu, saa hun snublede i Trappen. Hun følte sig svimmel, saa hun maatte sætte sig ned. Bodssvøben, Tornekronen! 
   Nej. Der var nok til at lide, nok til at gaa levende i Graven. Var Verden skøn, for at hun skulde vende den Ryggen? Skinnede Solen for at hun skulde søge Mørket? Skulde hun flygte fra Varmens Ømhed for at lade sig gennemisne af Kuldens Favntag? Nej, nej! 
   Mere Sol. Mere Himmel. Mere Lys og Salighed over alle Sanser. Var ikke Ungdommen en Naade? 
   Signorina Chiara gik højere og højere. Ved nogle fattige Huse stod Pinjer med brede Kroner som store Paddehatte og skyggede paa Murenes Fod. Og Bjergets Bund i Kastanjeskoven var som en Stjernehimmel af blaa Krocus. Det var Vaaren, Primavera, Jordens søde Stjerner. Hun gik højere og højere, helt op over Bjergets Ryg. Under hende gabte de vilde Dale, somme Steder grønne, blomstrende, med Træer nedad Siderne, somme Steder grumme med mørkviolette Kæber og Knogler, gyselige Brud og brutal Haardhed. 
   Men ovre i Syd under Bjergene laa det vide solblinkende Middelhav. 
   Hun satte sig paa en Sten og sank hen i Drømme. Der laa Skyer under Solen hist og her, og Havet var som gyldne Søer mellem grønne, violette og blaalige Regioner, som salige Vande i en fortryllet Verden. Nu skar en Damper sig frem mod Vest, langt ude og langt nede, et lille tomastet rygende Skib. Aa, at være om Bord i et saadant Skib, duve hen gennem de store Farvers Riger, gennem Solsøerne, til store menneskemylrende Byer, til Dans og lyse Fester. 
   Det øverste af Bjerget var en stenet Ryg med lidt Grøde hist og her mellem Knortene. Allerøverst laa en gammel Borgruin, forfalden og længst forladt. Den var ligesom groet op af Klippen og havde samme Farve som denne. Mod Nord gik dens Mur i Flugt med Klippens stejle Væg og bagved ragede en anden endnu højere Klippevæg lodret op. Der laa somme Steder Smaaskyer neden for hende, og en enkelt Gang lagde der sig en Sky omkring Borgruinen og slukkede den ud af Bevidstheden. Nedenfor, saa at sige med Skyen paa Ryggen, gik fire Kreaturer og ruskede i sig af det sparsomme Græs. Da pludselig lød en ensformig enfoldig Sang i korte henkastede Toner ud fra Skyen. Simpel som Sang af en Fugl, der laa usynlig i Luften. Omsider lettede Skyen, og Signorina Chiara saa en ung Knøs sidde oppe paa Ruinmuren. Ogsaa nu klang af og til hans unge Toner ud i den høje Ensomhed. 
   Signorina Chiara steg op til Ruinens østre Port. Tilsidst gik hun som en Flue op ad en Stenvæg, og løse Fjældstykker skred under hendes Fødder og rullede ned i Dybderne. Glatte vævre Firben fór solbeskinnede op og ned ad Mursiden. Da hun endelig naaede ind i Borggaarden mødte hun den unge Mand, der havde sunget. Han gik i Bondedragt med en stor Krumkniv ved Lænden, saaledes som Vindyrkerne, naar de skal beskære Rankerne. Eggen var den indre Krumning ligesom paa en Segl. Denne Krumkniv lagde han af og til op om Nakken, Eggens Omfang kunde omtrent passe til at gribe om hans Hals, og det saa ud til, at han gik og tog Tilløb til at skære sit eget Hoved af. 
   Den unge Mand blottede Hovedet og hilste lidt forfjamsket: "Buon giorno, Signorina." "Buon giorno," svarede hun venligt. 
   Hun gav sig i Snak med ham: "Hvorfor gaar du alene heroppe?" spurgte hun. 
   "Jeg vogter de Kreaturer, der gaar her nedenunder." "Hvad hedder du?" "Pietro." "Hvor er du fra?" "Fra Minuzia." "Hvor gammel er du?" "Sejsten Aar." "Det er jeg ogsaa," sagde den unge Signorina leende. 
   "Du sang før," vedblev hun. "Syng igen lidt for mig. 
   Han krøb op paa Muren og lod igen sin unge Stemme klinge ud over Verden dernede. 
   "Du synger smukt, Pietro. Syng en Salme." Pietro gjorde, som hun forlangte. Da han var færdig vilde hun give ham en Lire til Tak. Men Pietro rystede paa Hovedet. Han var en smuk Knøs, og Signorina Chiara befandt sig vel i hans Selskab. 
   Han var tilbageholdende, thi han forstod jo vel, at den unge Frøken, som han godt vidste, hvem var, stod langt over ham. 
   Men pludselig greb han hende om Armen med en fast og sikker Haand. 
   Hun blev rød og saa forundret paa ham. "En Slange, Signorina," sagde han og trak hende til Side, og hun saa da med Gysen en meterlang temmelig tyk Slange bugte sig foran hendes Fødder i Græsset. 
   "Tak, Pietro," sagde hun, mens et Gys sitrede gennem hendes unge skønne Legeme.
   "Det var stygt," vedblev hun. "Jeg syntes ellers her var som i en Kirke. Friere og højere end Kirkerne nede paa Jorden. Thi her er selve Himlen Tag. Her er ikke malet Madonna og Bambino paa Væggen, men de hellige Engle færdes frit over vore Hoveder i Luften. Men Slangen er det ondes Sindbillede. Det var Slangen, som forførte Eva og Adam, da de gik alene i Paradiset, som vi nu her." Hun rødmede pludselig, og Pietro saa ned i Græsset. Men saa knuste han Slangens Hoved med Krumkniven og kastede Dyret ud af Ruinens Port. 
   Ogsaa mod Vest, i Ruinens modsatte Hjørne, var der en Port. "Følg med mig herud," sagde Chiara, og Pietro fulgte efter hende.
   Klippen skraanede nedad, og med eet stod de foran en vild aaben Afgrund med vældige Rygge paa den modsatte Side.
   Signorina Chiara stod tavs og saa ud over den sønderrevne Verden, der bredte sig gabende under hende. Den laa med et grumt Svælg der umælende kaldte paa hende. Det var som Dødens Kæber, der her uforvarende viste deres sultne Slug og blot ved Gebærden opfordrede hende til at komme, til at lukke Øjnene og falde ned.
   Blot et Skridt fremad, saa var denne Verden en slukket Brand. Saa var hun der, hvor Skikkelsen er usynlig for Menneskeøjne, hvor Sjælen opsluges af den uendelige Evighed. Hvad havde hun da i Vente? Skulde hun ligge i Skærsilden og gløde og være bleg som Maanen og ikke kunne løfte en Klage over sine Læber? Pietro stod bag hende og saa paa hendes hvide Hals under Nakkens kulsorte Haarknude. Ikke en Engel kunde være skøn som denne fornemme fine Pige. Men hvor stod hun yderligt. Og var det ikke undertiden som svajede hendes Legeme, skønt ikke en Vind rørte sig. Han gik lidt frem ved hendes Side. Da lagde han Mærke til, at hendes Kinder var saa hvide, saa blodløst hvide. Der var et Søvngængerskær over hendes mørke Øjne. Han blev angst. Han saa, hun lukkede Øjnene og ligesom lyttede, skønt der ikke hørtes en Lyd til nogen Side. Nu vaklede hun som en, der er ved at blive bevidstløs. Da slog Pietro sine Arme omkring hende som efter en Befaling og bar hende bort fra Afgrunden op ad Skraaningen og satte hende først ned paa Jorden, da de atter var inden for Ruinens Port. Nu først slog hun Øjnene op, saa forvirret paa ham og spurgte: "Hvor var jeg?" "De var ved at falde ned i Afgrunden, Signorina," svarede Pietro, rød i Ansigtet og hjertebankende.
   Den fornemme Pige faldt Hyrdeknøsen om Halsen, brast i Taarer og trykkede sin skønne Mund mod hans. Han stod stille og rørte sig ikke. Det var som en Indvielse, et Underværk. Skulde han gribe til, knuge hende som i et Elskertag. Nej. Hun var ikke af hans Verden, hun maatte bestemme, hvad der skulde ske. Hellige Madonna.
   Hendes Arme om hans Hals, hendes Barm mod hans Bryst, hendes Mund og de søde Taarer - det var som en hellig Ild, der gennemglødede ham, bar ham bort til et Salighedens Land, man kun faar Lov at ane i Drømme.
   "Pietro! Pietro! Falder jeg?" stønnede hun. "Har du reddet mig?
   Kan jeg ikke nu falde ned?" "Nej, Signorina," svarede Pietro, hans Stemme lød saa sørgelig tør og dagligdags, han var kun en ussel, pjaltet Hyrdedreng, en Stolpe, som et Væsen fra den højere Verden et Øjeblik benyttede som Støtte. Han var bare skabt til at passe fire Køer oppe paa Bjerget og om Aftenen fjase med nogle barbenede Landsbytøse nede i Minuzia.
   Signorina Chiara kom atter til Besindelse. Hvad var det hun gjorde? Hvad maatte Knøsen dog tro? Hun slap ham som i Angst. Men han stod stille og intet forraadte hans Følelser. Hun saa ham dybt rødmende i Øjnene, men han holdt sig fattig og ubetydelig af al sin Kraft. Han vidste nok, at det ikke i og for sig betød noget særligt, ikke noget med Elskov og Lyst. Pludselig saa hun hans lasede Klæder, lidt Smuds paa hans Ben og Hænder. Men han var nu smuk alligevel. Og han havde ikke berørt hende krænkende. Han havde baaret hende, som man bærer en Favnfuld Blomster hjem til sin Mor. Den uskyldige Dreng! Han var skøn! Og hans Øjne var som havde de set ind i en højere Verden.
   "Var jeg styg, Pietro?" spurgte hun.
   "Nej, nej, Signorina," stammede Pietro.
   "Vil du fortælle nede i Landsbyen, at jeg klyngede mig ind til dig og kyssede dig, saa at de smaa Piger, du kender, vil le ad mig og beundre dig endnu mere end før?" "Nej, Signorina! Jeg ved godt, at De slet ikke vidste af det." "Har Pigerne nede i Minuzia sagt dig, hvor smuk du er? Du er en Signore, Pietro," udbrød hun smilende, saa han var lige ved at tumle henimod hende.
   "Jeg ved godt, at jeg ikke er smuk," svarede han. "Jeg er en fattig Kvæghyrde. Og De vil ikke gøre Nar af mig." "Nej, det vil jeg ikke, kære Pietro. Hvor har du været fin og god mod mig. Jeg skal ikke glemme dig det. Men nu skal jeg sige dig, hvorledes det var med mig før. Da jeg gik op ad Bjerget hørte jeg Nonneklostrets Klokker ringe. Det var som om de kaldte paa mig.
   Men jeg sagde Nej i mit Hjerte. Nej, Pietro. Verden er for skøn.
   Tænk dig - midt i sin dejlige Ungdom, i sorte Klæder, være som en død, vende Solen og Træerne og Blomsterne og al Verdens Lykke Ryggen. Nej vel, Pietro?" "Nej, Signorina," sagde Pietro, slog Øjnene ned og gjorde Korsets Tegn. Han vidste ikke bedre Udtryk for sin Uvilje mod den Tanke, at den dejlige Pige skulde begrave sig selv levende.
   "Nej vel, Pietro?" gentog hun. "Men da jeg saa stod ude ved Afgrunden, saa syntes jeg pludselig, det var som jeg hørte Klokkerne igen, dernede fra. Disse underlige Pigeklokker. Det var igen, som de kaldte paa mig. Det var som de vilde sige: Det er blot en Beslutning. Det er ligesom at lade sig falde ned i en Afgrund. Kun et Skridt fremad. Luk Øjnene. En - to - tre. Saa er det altsammen forbi. Saa vender du aldrig, aldrig mere tilbage til denne Verden, til Dansen paa Roserne, til Glæden, til Synden, aa, til Synden. Hvad er egentlig Synden, Pietro?" "Ja, Synden - hvad er egentlig Synden? Det gør jo ikke saa meget, at man synder, naar man skrifter og gaar til Messe." "Men, Pietro. Da Klokkerne kimede i min Sjæl allerinderligst, saa jeg var lige ved at falde, saa greb du mig og bar mig bort til Verden igen. Her, hvor der er som i en Kirke, hvor Englene danser paa Solstraalerne, herop bar du mig, Pietro. Aa, hvis du ikke havde været hos mig - hvor havde jeg saa været nu?" Hun vaklede et Skridt henimod ham igen og Taarerne blinkede i hendes sorte Øjne.
   "Kunde du tænke dig at blive Præst, Pietro?" spurgte hun efter en lille Pavse. "Eller Munk? Forsage Verden?" "Nej, Signorina. Nej aldrig," svarede Pietro. "Saa hellere vogte Køer, Svin, Faar, Geder. - Hellere faa et Albergho og skænke Vin og hede Likører. Hellere hvadsomhelst. Hellere Synden, Galskaben, Pigerne. Hellere ligge og ose hundrede Aar i Skærsilden." Pietro blev helt ræd for sin egen Veltalenhed og korsede sig bagefter meget kraftigt.
   Signorina Chiara blev forbavset over Pietros løsslupne Tale. Var han alligevel ikke saa fin i Sindet, som hun havde troet? Nej, hun forstod ham. Han sagde det altsammen for hendes Skyld, for at styrke hende mod Svimmelheden i Sjælen, mod Fristelsen til at forsage Verden, til at dræbe sin egen unge Livslyst.
   Hun rakte den unge Knøs Haanden og sagde: "Nu maa jeg gaa. Men maaske kommer jeg herop en anden Gang. Kommer du tit herop?" "Ja, ikke saa sjældent." "Hvis jeg kommer igen, vil du saa synge for mig, naar du ser mig oppe over Bjergryggen?" "Ja," svarede han.
   "Farvel, Pietro. Og jeg vil altid takke dig." "Farvel, Signorina!" Signorina Chiara skred forsigtig ned fra den gamle Ruin. Løse Sten rullede fra hendes Fødder, og til venstre gik Muren i eet med den stejle Fjældvæg. Hun havde ikke før været oppe paa Bjerget, derfor blev hun saa let isvimmel.
   Pietro kravlede op paa Borgmuren og stirrede efter den unge Pige.
   Hun vendte sig og vinkede til ham, da hun var kommen ned til den lavere skovbevoksede Bjergryg. Og Pietro fulgte hende ufravendt med Øjnene, indtil hun var forsvunden i Kastanjeskoven.
   Saa sad han endnu længe og grundede. Hans muntre Toner var forstummet. Han havde staaet overfor en Slags Aabenbaring, mærket en Gudbenaadethed, men ikke rigtig begrebet, hvorledes han skulde gribe den an. Og alligevel var der faldet et Slags Skæl fra hans Øjne. Han vilde næppe foreløbig have megen Tanke for de smaa lattermilde Piger i Minuzia.

2.

   Signorina Chiara havde som voksen Pige sit eget Værelse. Det var hverken stort eller særlig luksuriøst, men dog adskilligt fornemmere udstyret end Værelserne i den lille Bys almindelige Huse. Over hendes Seng hang et stort Krucifiks af Træ: en forpint Kristusskikkelse med en stor Tornekrone paa Hovedet. Paa Væggene hang nogle faa religiøse Malerier. Over Sengens Fodende en gloriekranset Madonna, der havde den hellige Bambino halvmæt hængende ved sit ene Bryst. Og over Hovedenden den hellige Sebastian bagbunden, saa hans jomfruelige Former spændtes værgeløst frem mod Hedningernes Pileskud; han stirrede med halvaaben Mund og fromme Pigeøjne mod Himlen, mens han stod og døde med den blottede Krop besat af Pile som en Naalepude. Endelig saas paa den fjerde Væg en Helgeninde med blottet Barm og med et bloddrivende Saar som efter en Slagterkniv i det Bryst, der var Beskueren nærmest. Ved Siden af Sebastianbilledet stod et Spejl fra Loft til Gulv. Der var ikke mange Møbler i Stuen, et lille Bord og et Par Lænestole, men de var hvidlakerede med Guldforsiringer langs Arme og Ben og dannede besynderlige Modsætninger til Martyrierne paa Væggene. De var som Symboler paa Verdens Fristelser overfor Himlens Krav om Forsagen, Blod og Lidelse. 
   Signorina Chiara talte ikke til sine Forældre om Mødet med Pietro. Hun fortalte kun om, hvor skønt der var paa Bjerget og hvilke Stemninger, der fyldte hendes Sind oppe i den ensomme Ruin. Egentlig holdt Forældrene ikke af, at hun færdedes saa meget alene. Hun var jo omtrent voksen og saa smuk, at det kunde bringe hende i Fare. Men tillige vidste de, at hendes Naturglæde og Ensomhedstrang var af religiøs Art, saa de greb ikke synderlig ind i hendes Foretagender. 
   Ved Aftenstid gik den unge Pige ind paa sit Værelse for at hvile sig efter Bjergturen og tænke over sine Oplevelser. Det begyndte tidligt at skumre, da de vestlige Bjerge skjulte Solen adskillig Tid før dens egentlige Nedgang, mens deres Skygge skred blaalig opad den høje Bjergkæde mod Øst og tilsidst slukkede det højeste Punkt Monte Violatos Kam. 
   Chiara satte sig paa sin Seng og lænede Ryggen mod Bagvæggen ind under Krucifikset. Herfra kunde hun se ud gennem Vinduet til et Udsnit af det fjernere Bjerglandskab, der laa i falmende Farve drømmeagtig og næsten med et Skær som fra en mere aandelig Verden end den, hvori hendes Legeme befandt sig. Langsomt nærmede Natten sig hendes Sind og gav Erindringerne fra den solrige Dag et underligt Sagnskær. Nu var Pietro vel hjemme i Minuzia og havde sine Køer paa Stald. Hvad tog han sig nu for? Hun kunde ikke glemme hans Godhed og fine Omhu. Han havde baaret hende fra Afgrundsranden som den gode Hyrde bærer Lammet ved sit Bryst, naar det har forvildet sig. Der var næsten et helligt Skær over hans Ansigt da hun saa ham staa foran sig, efter at hun var kommen til Besindelse. Han havde baaret hende ømt og dog var det - næsten som han ikke havde berørt hende. Hendes Vindue stod aabent, og hun hørte fjern Pigelatter og Karleskæmt. Men Pietro kunde ikke være med deri. Det kunde ikke være ham, der fik Landsbypigerne til at klingre som smaa leende Klokker. Klokker - aa! Ja, men det var Livets og Glædens Klokker. De kaldte ikke mod den mørke Afgrund, mod Cellen, de levende Pigers Ligkiste. Pietro - frels mig, fo'r det gennem hende. Bær mig fra Afgrunden! Faa Livets og Glædens Klokker til at klinge i mig! Nu begynder Vaaren, Primavera! De blaa Krokus har stjernestænket alle Bjerge. De er som blaa og dybe Sjæle, der spaar om Sommer, om salige Dage, om Længsler mod den blaa Himmel. Pietro! 
   Pludselig stødte hun sin Nakke mod Krucifiksets ene Kristusfod. 
   Den stødte haardt. Det var næsten som et Spark af den kolde Træfod. Hun følte en Gysen gennemisne sig. Var det en Advarsel fra den hellige, han, som havde valgt Pinen for at frelse Menneskene fra deres Glæders Følger. Hun bøjede sig fremad, bøjede sit Hoved og kunde høre sit Hjerte pumpe haardt. Hun strakte sig tilbage og kyssede den Fod, der havde ramt hende. Den føltes kold mod hendes Læbe. Ikke saaledes med Pietros Mund, den var levende og varm, men kysk, ligesaa kysk som den kolde Fod. Ja - det var den. 
   Nu gled Fuldmaanen op over Monte Violato. Italiens Fuldmaane begyndte Vandringen ad sin høje Bane. Den havde lige Øjnene over Bjergryggen. Den kom ikke kobberfarvet op fra Horisonten, thi inden den naaede Ryggen af det over 1000 Meter høje Bjerg, var den jo allerede et godt Stykke oppe paa Himlen. Den kiggede vemodigmildt ind i den jordiske Tilværelse og hævede snart sit hele Ansigt med det stille brandlidte Smil, der aldrig ændrede sig uden de Gange om Maaneden, da Ansigtet fortæredes, aades op, skares over. Chiara vidste godt, hvad Maanen var. Hun havde faaet en god Undervisning, delvis i Napoli. Men Maanen var noget andet for hendes Hjerte end for hendes Hjerne. Den havde Magt over Sjælen, og denne Magt var en guddommelig Magt. Maanen var en Guddom, der gik gennem en evig Skærsild, den fortæredes, forbrændtes, døde, men genopstod, voksede og fik stadig sit fulde Ansigt, sit Martyrsmil igen. Hendes Oldfædres gamle religiøse Følelse for Maanen laa halvvaagen i hendes Natur. Den var den gamle Guddom for Fødsel, Død og Opstandelse, den dræbte og genopstandne Attis eller Bacchus, hvis Legeme og Blod blev ædt og drukket fra Himlen ligesom siden Kristi Legeme og Blod under det maanerunde Brøds og Vinens Symbol. Eller den var Bacchus' Moder, der brændte op i Gudens Favn i sin hellige Elskov. Ja, dette Sagn havde særlig grebet Chiaras Sind, da hun læste om det. Dette at brænde op i Guds Favntag - det var den hedeste og pinefuldeste Elskovssødme i Verden. Elske med Taarer og Tænder i sit Kød og Tornekrone og Gloriekrans om sit Hoved. Pietro! Var du bange for mig?
   Aa, dette Maaneansigt. Det ejede en evig Visdom, Godhed og Naade. 
   Herren lod lyse sit Ansigt over Jorden, som de gamle Israeliter sagde. Mon det ikke var den Gud, der havde indblæst den hellige Skrift. Hun havde set den bag mange af de hellige Fortællinger. 
   Hun havde set Nymaanens Krumning ligge over Bjærgene i Vest, mens den omsluttede Fuldmaanens grønligt fordunklede Ansigt som en Skaal, og hun havde tænkt paa Johannes Døberens Hoved, der bares frem paa Fadet. Hun havde set Maanens Ansigt højt paa Himlen ligge paa Siden. Da saa det ud, som var der to Menneskefigurer i den gule Skive. Hun havde tænkt paa det gamle Sagn om den store Moder Kybele og hendes Søn eller Elskede Attis, der lænede sig mod Pinjekronen. Det kunde ogsaa ligne Guds Moder, den store Moder Madonna, og Johannes, der begge stod under Korsets Tværbjælke. 
   Ja, hun var vel en Drømmerske, en Fantast, men hun kunde ikke gøre for det. Der steg gamle Evighedsfornemmelser op i hendes Sind ved dette manende Maaneskin. Det var ligesom denne Maane bar gamle hellige Budskaber henover Himlen. Men især greb hende den uforklarlige Stemning fra Dødsriget, som Maanen førte med sig. Mon ikke de dødes Sjæle husvalede sig ved dette Ansigts Lys, dette Ansigt, der levede og døde og smilede alkærligt og evigsaligt gennem Martergløden. 
   Død fra Verden! Det var ligesom disse Ord stod skrevet i Maanens Mine. Vel levede den og vandrede sin ensomme Vej gennem Himlen. 
   Ogsaa var den Jorden saa nogenlunde nær, men dens stumme Udtryk og Lys gav Udtryk for et Liv, der var vidt forskellig fra Dagens, fra Solens, Livets, Latterens Verden. Under disse stille Spøgelsestraaler lukkede Blomsterne sig, Dyr og Mennesker gemte sig og faldt i Dvale. Og skinnede Maanen ned paa sovende Menneskers Ansigter eller blot ind i deres Sovekamre, omtumledes deres Sind af Drømme, af et vildsomt Underverdens-Liv. 
   Chiara var dybt hendragen af Maanen, hun elskede dens Lys, men samtidig ængstede det hende. Mon Nonnerne sov? De lod vel nu deres Klokker tie. Sad de knælende i Cellerne og mumlede uendelige Bønner, mens Maanestraaler kyssede deres Pander og tegnede Lysruder paa Væggen og Gulvet. Ogsaa de hørte til Skyggeriget, hvor Legemet visner, Sanserne lukker sig for Verdens Liv. Ogsaa deres Ansigter blev stille som Maanens med et evigt Smil, en Martyriets Mildhed, der lyste frem som det eneste lysende af de sorte Dragter. 
   Aa nej, Afgrunden. Sover du, Pietro? 
   Hvor var det godt, hun ikke var paa Bjerget nu. Hvor vilde hun hvidne af hemmelig Angst, hvis hun nu gik i den øde Ruin under de stumme straalende Stjerner. Hvor vilde Middelhavets Maaneglans ængste hende med Dødssejlere og Spøgelseskibe. Og Afgrunden! 
   Jordens frygtelige aabne Kæfter fulde af det usaligste Mørke. Nej. 
   Ikke tænke derpaa. 
   Hun tændte tre Vokslys, som sad i en trearmet Stage paa hendes Bord, lukkede Vinduet og trak Skodderne for. Saa bad hun sine Bønner og knælede for sit Krucifiks og sine Helgener. 
   Da hun havde klædt sig af, traadte hun hen foran sit store Spejl og saa sig selv staa deri, nøgen i al sin Ungdoms Pragt. Var hun mon ikke skøn? Hun syntes det selv. Hun gik hen mod sit eget Spejlbillede og nærmede sin Mund til dettes, som vilde hun kysse en kær Veninde. Hun slog sit lange sorte Haar ned fra Nakken og trak det frem over Skuldrene, saa hendes Bryster hævede sig ud igennem det ligesom paa Tizians Maleri af Maddalene. Jo, Signore og Madonna være lovet! Hun var skøn! Skøn over hele Legemet, det lyse, slanke Legeme mod det natsorte Haar. 
   Men ved et Tilfælde faldt hendes Blik hen paa Billedet af San Sebastian ved Siden af. Ogsaa han var nøgen, men Marterens Pile strittede ud fra hans Krop. Hendes fine Hud var hel og uden en Smerte, men hans var gennemhullet og spiddet, og dog lyste hans Øjne af en Glæde; der skød enhver Kval fra sig. Hun saa sig igen i Spejlet. Ikke saa meget som en Stoppenaal i al denne glatte buede Skønhed. Ikke en af de helliges Lidelser i denne livstørstige Krop. 
   Hun vendte sig skamfuld fra Spejlet. Hendes Blik faldt nu paa Helgeninden med det blodige Bryst. Denne fromme Kvinde havde kun et eneste Saar, men det gabte som en brutal Mund, der aabnede sig til en Forbandelse over Verden, mens Blodet vældede vellystig rødt og kildrende ned imod Bugen. Eller lignede Saaret ikke mere en Mund, der aabnede sig til et raat og afsindigt Kys. Det var næsten ublufærdigt og ligesom gjorde Brystets Nøgenhed mere udfordrende. 
   Martyrium til alle Sider, Lemlæstelser, Menneskeslagtning for Syndens Skyld - ikke en usaaret Krop uden hendes. Hun alene gik der med denne daarende helskindede Vellystkrop, som ømmede sig for Pine, men længtes efter følsomme Haandflader, Tryk af Læber, Rosenbilleder af Kys over hele Hvidheden. For saaledes var det jo. 
   Selv om hun maaske var angst, naar Øjeblikket kom, saa stod hun dog her og beskuede sig selv og længtes efter en Skylregn af Kælenhed ned over sig, saa Hjertet laa i Glorie og alle Lemmer lo. 
   Noget saadant var ikke tidligere bleven Chiara fuldt bevidst, men nu her overfor Martyrernes Vunder gik det op for hende. Fy. Havde hun bare en Svøbe, saa skulde hun piske sig og sin ugudelige Hvidhed og Rundhed. Det vilde ligefrem gøre godt i Sjælen som et koldt Styrtebads Rislen. En Tjørnegren, som kunde faa de røde Draaber til at stænke fra Lemmerne! 
   Men nu faldt hendes Blik paa den fjerde Væg. Der hang Billedet af den blide Madonna med Straaler om Hovedet af Moderfryd, med Brysterne spændte af Mælk for Munden af det diende Barn, som sugede sig tykt og rundt og sorgløst. Dette var et Billede fra Livets Verden, fra Solens og Frugtbarhedens Egne. Dette hellige bestraalede og straalende Nu, der lod sine Kilder springe i Fremtidens Mund. Aa - gloria in excelsis! Hun kastede sig ned, saa de nøgne runde Knæ slog mod Gulvets Stenfliser. Over hendes Læber strømmede et henrykt Ave Maria. Denne skønne Moder var det helligste i hele Religionen. Hende vilde hun ligne. Ogsaa fødslen var jo et Martyrium, men Veskriget var samtidig et Frydeskrig; Fødslen maatte være et Lykkens Martyrium, en Fanfare for det evige Liv paa Jorden. Krævede det ikke Mod, Kræfter i Sjælen og Legemet ligesaavel som Hengivelsen til Bodssvøben. 
   Hun rejste sig og gik atter hen for Spejlet. Hun bredte Armene ud og brystede sig frimodigt. Hun vilde være Livets, Lysets, Livsglædens Præstinde. Hun vilde bringe dette herlige Legeme som et Offer til det evige Liv paa Jorden, saa nye Tunger i Tusindvis skulde prise Signore deroppe og alle de hellige Engle for Solens Lys og Jordens Lykke. Men med eet blegnede hun. Hun saa sit Billede i Spejlet som en Karikatur af den korsfæstede. Saaledes hang han med udbredte Arme, men med Pinen i hver Muskel, den Ve, der sonede hele Verdens lystne Latter. Hun lignede ham - ja, men skamløst, gudsbespotteligt, med frække Bryster og Forførelse i hver Muskel, hver udspændt Runding. Bort! Hun iførte sig hastigt sin Natdragt, der faldt som en Lyseslukker over denne formastelige Skønhed. 
   Ja - der over Sengen hang han jo, fastspigret til Korset og med Tornekronen paa. Han, der som Barn hang sorgløst ved Madonnas Bryst. Dette Løfte om Lykken paa Jorden, Livsglæden - der hang det til Bod for Glæden. Og hvad var det for en Lykke alle de smaa Madonnaer derude i Landsbyen fødte deres Bambinoer til? Slid, Foragt, Had, Taarer, Syndefald. 
   Nej. Det var nok alligevel ikke uden Grund, de sorte Nonner lod deres Bønner lyde og deres Klokker ringe. Denne skønne Verden var jo en falden, fortabt Verden, hvor hvert nok saa straalende Liv endte i Angst, Pine og Død. Denne skønne Verden havde de vendt sig fra. Det var svært. Det var som et Spring med lukkede Øjne i Afgrunden, men hvem ved, om de ikke vandt mere end de tabte. De klyngede sig til Korset, Marterpælen, men Verdens Sorger og Skuffelser ramte dem ikke. Verdens, Lysternes Martyrium kendte de ikke. De gik den lige Vej til Himlen straks. De levede i Gravens Forgaard fra deres Ungdom af. Pietro! Skal jeg lukke Øjnene? Skal jeg lade mig falde?
   
3.
   
   Under Bønner og Knæfald gik Signorina Chiara til Hvile. De tre Lys var slukkede, Stuen var mørk, Krucifikset og Malerierne paa Væggene var gaaet til Bunds i Mulmet. Den unge Pige var nu træt, baade paa Legemet og Sjælen. Hun sov snart ind. Det var jo ogsaa paa en Maade at dø fra Verden. Men Verden fulgte med i Søvnen. Den slap hende ikke, selv om det kun var en Slags Spøgelser fra Dagen og Livet, der trak gennem hendes Bevidsthed. 
   Det forekom hende, hun gik oppe paa Bjerget sammen med Pietro. 
   Nedenfor gik de fire Køer, de havde Klokker under Halsen, og det klingrede og ringede spinkelt hver Gang de flyttede en Klov. Det var egentlig saadan en lattermild og sød Musik, ligesom et Akkompagnement til den Smule Samtale, hun og Pietro førte. 
   De fulgtes ad Haand i Haand op til Ruinen. Der knælede de sammen og sang "Ave Maria" og messede "Ora pro nobis" til det hellige Barn, Apostlene og alle Helgene. Saa gik de ogsaa ud og saa hen over Afgrunden. Verden laa i frygtelige Folder foran dem, som om den engang var stivnet i en forfærdelig Krampetrækning. Klipperne havde vredet sig som Uhyrer i en ulidelig Pine. Dalene havde aabnet deres Kæber til djævelske Skrig. Men nu tav de i en Dødsform, hvis Stumhed var som et Ekko af den ældgamle Verdenskval. Chiara saa pludselig en af Køerne kigge frem gennem Ruinens Port, den rokkede med Hovedet og lod sin Klokke ringe. 
   Lidt efter kom en anden Ko lidt nærmere, nikkede og ringede. Og en tredje stod lige ved hendes Side, strakte Halsen frem for at kløs under Hagen, mens dens Klokke ustanselig ringede og ringede, klingert og fint. Pludselig saa Chiara en Halvkreds af Nonner nede i Afgrunden. Tre af dem ringede paa smaa klare Malmklokker, mens de andre sang og bad. Chiara saa sig om, men Køerne var borte. Det var altsaa Nonnernes Klokker, hun havde hørt. De kaldte højere og højere, om end stadig fint og sprødt, Mellemtoner mellem Hulken og halvkvalt Pigelatter. Se, nu rakte Nonnerne Armene i Vejret, hævede sig gennem Luften op imod hende. De greb efter hende, og hun var lige ved at falde. Lige ved at styrte sig mellem Armene paa dem. Da pludselig følte hun et Par stærke Arme om sig. Det var Pietro. Hun vendte sig mod ham og saa, at han løftede hende op med brede Vingeslag som en Engel. Han saa sorgfuld ud, men hans Øjne var stærke som en Ørns. Lidt efter syntes hun, de sank begge to, skønt Pietros Svingfjer suste. Der var noget, der tyngede og trak i hendes Klæder. Men nu - hvad nu? Hun følte Klæderne glide ned fra hende, revet nedad i vrede Ryk. Hun laa nøgen i Pietros Arm. 
   Og nu gik det opad. Svingfjerene sang i Luften. Hun laa knuget ind til hans Bryst. Hans Muskler sitrede mod hendes Sider, og hans Kløer borede sig ind ved hendes Hofter. Det blødte vistnok. Hun syntes, hun kunde mærke Blodet dryppe som en mild Regn, men det var egentlig ingen Smerte. Nej, det blev mere og mere en Fryd, en tornekronet Salighed gennem hele Sjælen. De var allerede højt oppe i Luften, troede hun. Men hun lukkede Øjnene under et Kys, der brændte, bed til Blods. Engelen Pietros Vinger skulde nok bære. Det gik vildere og vildere mod Himlens Porte. Da hørte hun nedenfra en høj Kvinderøst: "Vi faar dig nok! Vi faar dig nok!
   Vejen opad gaar først nedad! Først Tornekronen, saa Glorien!" Og nu syntes hun, hun faldt haardt ned paa en solvarm Højslette med Pietro død og tung og med udslagne Vinger over sit Bryst. 
   Hun vaagnede med et Skrig. Hvad var det, der laa paa hendes Bryst, dødt og tungt. Hun greb for sig og følte en Skikkelse af koldt, haardt Træ. Aa, Gesu, Maria! det var den korsfæstede, der var faldet fra Væggen ned over hende. Hvad betød det? Hun brast i en heftig Hulken, mens hun knugede Krucifikset voldsomt i sin Favn. 
   Næste Morgen kom Donna Beatrice ind i Chiaras Kammer. Hun slog Skodderne op for den straalende Morgensol. Men da hun vendte sig saa hun sin Datter ligge sovende med ligblegt Ansigt og med det udskaarne Billede omslynget af sin venstre Arm. Hun raabte forfærdet: "Men Chiara! Chiara! Hvad gør du?" Den unge Pige vaagnede. "Moder," sagde hun og saa forvildet frem for sig. "Ja mit Barn! Hvad er det? Hvorfor ligger du saaledes?" Signorina Chiara fortalte nu sin besynderlige Drøm, men nævnede ikke Pietros Navn. Donna Beatrice sad stille og alvorlig og hørte paa hendes Beretning. Hendes Øjne duggedes, og hun sagde: "Bliv ikke bange, min lille Pige! Jeg ser nok, hvad det betyder. Du er udvalgt. Jeg har længe anet, at Himlen vilde kræve et af mine mange Børn. Nu er Kaldet kommet. Du maa modtage Indbydelsen. Mit kære Barn, hvilken Naade, om du forstaar det ret. Du skal være hans Brud og bære hans Byrde." Moder og Datter faldt hinanden om Halsen og græd begge heftigt. 
   Lidt efter lidt løsnede Chiara sin Arm fra Krucifikset, steg ud af Sengen og begyndte at klæde sig paa. Den blændende Morgensol skød leende Straaler mod hendes forgrædte Øjne. Derovre bag Kløften laa Nabobyen med lysende Mure, med Paladshavens store ensomme Pinje mørk mod det solblændende Middelhav. Og den Verden skulde hun vende Ryggen. Alt det glade leende Liv, som hun stod i Udspringet til at gribe, til at fylde sig med, det skulde visne foran hendes gribende Haand. Skulde hun endda dø. Det var næsten bedre. Slukkes ud med eet. Aa - var hun endda faldet i Afgrunden i Gaar, da Pietro greb hende. Hun brast i en afsindig Graad, som huggede i alle hendes Lemmer. Moderen sad mørk og bøjet og saa paa hende. Hun vidste, det blev en tung Gang for hendes lille Pige at gaa. Men hun kunde jo ikke redde hende. Det var en utvetydig Kaldelse fra Himlen. Og hun havde forlængst anet, at det religiøse Barn næppe vilde faa Ro i det verdslige Liv. Hun havde i sin Opvækst røbet mange Tegn paa, at noget usædvanligt slumrede i hende.
   
4.
   
   Det kan synes en sølle tarvelig Tilfældighed, men nu begyndte Signorina Chiaras Død fra Verden. Den foregik naturligvis ikke paa een Gang; Livsviljen, Livslængslen i den smukke unge Pige havde svært ved at lade sig knække, men hendes religiøse og af denne Verden ret ubeskrevne Sind havde kun svag Modstandskraft mod de tilsyneladende Tegn og kraftige Paavirkninger. Thi nu var det saa temmelig forbi med den unge Piges Friluftsliv. Skulde hun færdes ude fik hun saa godt som aldrig Lov til at gaa alene. Derimod rendte hun overalt, hvorhen hun vendte sig, i Armene paa Præster og Munke, der altid forstod at henlede hendes Opmærksomhed paa de højere Magters tydelige Fingerpeg. Signorina Chiara var en Sjæl i Havsnød. Hun vaklede mellem et elendigt Haab om at naa i Land til en øde gudforladt Kyst eller overgive sig til Druknedøden for saa snart som muligt at kunne overgive sig til den endeløse Glæde i de saliges Skarer. 
   Don Alberto følte undertiden et Stik i Hjertet ved at se sin Datters sunde Kinder blive blegere Dag for Dag og Sjælen ligesom langsomt brænde Legemet op. Ogsaa Donna Beatrice nagedes, men hun var stærkt religiøs Og stærkt paavirket af Præsterne, saa hun følte det som et Guds Kald at styrke sin Datter til det store Offer, der endelig tilsidst bar den rige Løn i sig. Hun talte mange kærlige, men livsdræbende Ord til Chiara: "Ja du synes vel, min Datter, at det er en Haardhed af de højere Magter at udvælge dig. 
   Du har Ret i at du er skøn. Det forkrænkelige Billede, du bærer, er meget skønt. Vilde du vælge Verden, Livet i Kødet og Synderne - ligesom vi andre -, da kunde du maaske naa højt efter menneskeligt Begreb. Du kunde maaske blive en anset Mands Hustru, du kunde maaske gaa til Alteret med en Barone, en Conte, en Duca. 
   Men mangen Hustru dør, naar hun skal føde sit Barn, mangen ser sin Ægtefælle drages mod andre eller dø tidligt, mangen ser sine Børn vanarte, blive Forbrydere, gifte sig med simple Folk, blive Drankere, ende i Usselhed og bringe Skam over deres Forældre. Den Brudgom, der bejler til dig, kan du stole paa. Han lader ingen Sorg, Nød eller Skam komme over dig eller ved dig over dem, der har sat dig i Verden. Han tilbyder dig den hvide Brudedragt med røde Roser om dit Haar, og selv om du saa her i Livet maa dele Tornekronen og Dødsrigets Skygge med ham, saa lønner han dig tilsidst med den evige Glorie, den Straalekrans om dit Haar, der aldrig mister sine Straaler." Signorina Chiara sad med sænket Blik, som hun af og til næsten stjaalent lod se ud gennem Vinduet. Hun vidste, hendes Moder mente det godt; hun følte, det var Sandhed, hun sagde. Men dog skar det hende i Hjertet med en ny Braad, da Moderen talte om den jordiske Lykke med en Mand af høj Stand og saa det som en Vanære, hvis hun valgte sig en Mand som Pietro. Thi Pietro vilde nu ikke let komme ud af hendes Tanker. Og naar hun skulde sidde og henleve sit lange Liv i Cellen, hendes Brudekammer og Grav, da vilde hun bede de hedeste Bønner for Pietro. En Barone, en Conte, en Duca tilsammen kunde ikke opveje ham.
   
   Pietro kom Gang efter Gang med sine Køer paa Bjerget. Solen gik for hver Dag højere og højere i sin Bane. Der faldt hedere og hedere Lys over den vide vilde Egn. Men Dag efter Dag spejdede han forgæves efter den skønne fornemme Pige, der havde sagt, hun vilde komme igen og bedt ham synge fra Murtinden, naar han saa hende komme. Hvorfor var hun kommen og havde været saa god imod ham, naar hun aldrig vilde komme mer? Naturligvis var det taabeligt at tænke paa hende. Hun var en rig og fornem Mands Datter og modnedes paa alt for høj en Gren til at blive en Frugt, han kunde naa at plukke. Kanske var det godt, hun ikke kom. Det vilde jo bare blive dobbelt Pine hver Gang hun var gaaet igen. 
   Men Pietro kunde ikke faa Signorina Chiara ud af sit Hoved. Hun havde forhekset ham med sin Skønhed, sin fornemme Varme. Han havde set ind i en Sjæl, der straalede som ingen anden Pigesjæl. 
   Hans Barndomsveninder, de smaa glade Landsbypiger, begyndte at drille ham. De spurgte ham, om han holdt Stævnemøder deroppe i Bjærget, om han vilde være Munk eller Præst og lignende drilagtige Ting. Aa Chiara havde jo ogsaa spurgt ham derom. Hun havde talt om Nonnernes Klokkers Klang. Nej, det var da alt for forfærdelig en Tanke. Der var da Piger nok med skæve Rygge, grimme Fjæs og andre Skavanker, de kunde gaa i Kloster uden at hverken de selv eller Verden vilde tabe meget derved. Men Signorina Chiara. Det var en Haan mod den heldige Skaberhaand. Hun var jo netop en særlig udvalgt for Lykken paa Jorden. 
   Da kom Pietro i Tanker om, hvorledes Livet vilde forme sig for en Pige som Chiara. Hun vilde blive gift med en fornem Signore, rejse til Napoli eller Rom og leve i Lyksalighed og Glans, faa Børn med ham, elske ham, glemme, ganske glemme den usle Kvæghyrde, som hun en Gang tilfældig havde berust med et Kys.
   Nej, det var for ham endnu forfærdeligere. Men hvad og hvorledes end Pietro tænkte, saa kom Chiara ikke ud af hans Tanker. 
   En Aften lige ved Solnedgang luntede Pietro langomt og ligesom uden Ærinde ned ad Salita til. Hans Hjerte bankede og han følte en Drift i sig til at løbe af alle Kræfter. Men ingen maatte mærke noget. Det var som om Signorina Chiara havde kaldt paa ham. Lige da han vaagnede om Morgenen havde han tydelig hørt hendes Stemme. 
   Der maatte være sket et eller andet, siden han aldrig saa hende. 
   Han turde ingen spørge; det vilde jo vække Mistanke og give Anledning til Snak. Maaske var hun bleven syg og laa lænket til sit Leje. Maaske var det i hendes Dødsstund hun havde kaldt saa han hørte det, trods Afstanden. Han havde ingen Ro. Noget trak ham som en Magnet, han maatte adlyde. Han maatte gaa med langsomme forsigtige Skridt, som en, der intet Ærinde har, for maaske at se et Glimt af hende.
   Det lykkedes Pietro uset at komme ind i Don Albertos Have. Han stod skjult bag en stor Busk og stirrede op mod Husets Vinduer, hvor man begyndte at lukke Skodderne for. Da fik han Øje paa et Vindue, som endnu stod vidaabent. Og lidt efter kom Signorina Chiara frem og lænede sig med Armene mod Karmen. Hun saa over mod Nabobyen med et Blik, hvis Mørke ligesom indsugede Jordens sidste Belysning. Men hvor havde hun blege Kinder. Hun saa ud som om en uhjælpelig Sorg allerede længe havde gnavet paa hendes Hjerterod.
   Pietro listede sig forsigtig ud fra Busken, saa Signorina Chiara maaske kunde faa Øje paa ham. Det skete. Uvilkaarlig fór en Skræk igennem hende ved Synet af en fremmed ung Mand i Haven. Men pludselig genkendte hun Pietro. Hendes mørke Tungsindsøjne skød med eet Glædeskær, saa det var som Ansigtet straalede. Pietro saa det, og ogsaa han følte sit Sind springe ud som en forpjusket Blomst, der overraskende rammes af Solen.
   Signorina Chiara hviskede ned til ham: "Aa Pietro. Jeg kan aldrig komme mer. Afgrunden sluger mig. Jeg kan aldrig, aldrig glemme dig. Men skynd dig bort, list dig bort, bliv borte. Ser nogen dig her eller i Samtale med mig, sker der noget forfærdeligt." Hun ligefrem gennede ham bort med de fine tynde Hænder. Pietro fjernede sig paa Taaspidserne, mens han fornam det som Firben løb ham op og ned ad Ryggen, indtil han lykkelig og vel var udenfor Don Albertos Have.
   
5.
   
   Pietro listede hjem. Mørket var faldet paa. Der var ingen paa Vejen. Han gik langsomt langs den mørke Bjergvæg hjemad. Over Bjergene og Havet skinnede Sydens store glade Stjerner paa en natblaa glat Ædelstenshimmel. Det var som Tusinder af Engle, der laa saligt og drømte med aabne Øjne i en stor Gudesals Skumring. 
   Ja, der var megen Salighed i Himmeriges Sal og for den Sags Skyld ogsaa paa Jorden, men for Pietro var der kun en mørk, øde Bjergvej opad Trapper og nedad Trapper med en brøstfældig Mur mod halsbrækkende Skrænter. Der var ingen Dans paa Roser beredt ham i noget som helst Verdenshjørne. Hvad havde de gjort med Signorina Chiara? Hun saa jo ud som havde hun staaet ved Marterpælen og smagt Svøben over hele sit unge Legeme. 
   Ogsaa Pietro havde stærke Drømme. Og denne Nat, da han kom hjem i sit tarvelige Kammer, hvor der hverken var Krucifikser eller Helgenbilleder, drømte han, at han sneg sig ind i Don Albertos Have, krøb ad en Stige op til Signorina Chiaras Vindue, lokkede hende ud og bortførte hende. Han bar hende op til den øde Borgruin og favnede og kyssede og knugede hende, til hun laa som et Lam, der var halvt hugget til Døde under Ørnens Næb og Klo.
   Men der stod alligevel afsindige Frydestraaler ud af hendes kulsorte Blik, som fra en Sjælens Ildfluedans. 
   "Tak, elskede Pietro," hviskede hun. "Løft mig nu op i dine stærke Arme, bær mig hen til Afgrunden og kast mig ud, langt, langt ud. Saa svæver jeg lige ind i Himlen." Dagene gik, og Pietro forstod, at for ham var der ingen Lykke i Vente, hvis han ikke kunde feje Chiara ud af sit Sind. Det var næsten ikke til at tænke paa, men andet var der ikke tilbage. Han søgte nu at bedøve sig, dels ved Vin, dels ved Leg og Fjas med de unge Piger. Han blev overstadig, næsten en Fabel for den lille Landsby. Han forsømte Messe og Skrifte og stod ilde anskreven blandt Gejstlighedens talrige Repræsentanter, fra Præster til Tiggermunke.
   En tidlig Eftermiddag i Oktober var Chiara ude at spasere med et Par af sine Søstre. Det var en skøn Dag med Vemod i Solskinnet og falmet Vinløv, saa alle Kløfter og Skrænter laa i en drømmende Forbløden. De tre Søstre gik til Minuzia for at nyde den frie Udsigt fra dens lille Piazza udover Golfen. Chiara maatte mindes den Dag, da hun saa udover den sammen med Pietro oppe fra Bjerget. 
   Nu var den anderledes, ligesom hun selv. Aa, men hvilke Farver. 
   Grønne, blaa, violette, gyldne, men med en Inderlighed i Udtrykket, som om de var en guddommelig Sjæls sidste Hilsen til en sød verdslig Lykke. Og dernede i Kløfterne laa de smaa Byer under Solens Ømhed, Solen, der sank lavere Dag for Dag. Det var som om Verden selv var mødt for at tage Afsked med Chiara, som om den selv var greben af Tanken om Døden fra Verden. 
   Paa Tilbagevejen var de to yngre Søstre faldet i Betragtning over nogle Svin, der gik og gryntede lystigt paa Gaden. Chiara hørte en kaad dæmpet Sang i et Hus, der laa højere oppe ved en Trappesmøge. 
   Hun gik lidt opad Smøgen for bedre at høre. Da saa hun en Dør paa Klem, og inde i Halvmørket, men med en Solstribe gennem Vinduesaabningen, stod en nøgen ung Mand i et stort Kar og persede Druer med Fødderne. Han havde smykket sig med Vinløv om Haaret, stampede og sang og lo. Var det den unge Vingud selv, den unge Bacchus, der var genopstanden? Chiara vidste, hun skulde slaa Øjnene ned, rødme og skynde sig bort, men hun kunde ikke. Hun havde set paa nøgne og halvnøgne Martyrer med Spid i alle Lemmer saalænge, at hun ikke kunde rive sine Øjne fra det herlige Syn af denne sunde, glade, livskaade Yngling. Hun stjal sig til at se ham fra en mørk skjult Krog. Hvor var han skøn! Ja - som en Gud, en Engel! Men det vilde koste Rosenkranse, Bod og Bønner blot at tænke paa ham, endsige at se ham.
   Da paa een Gang faldt der som Skæl fra hendes Øjne. Det var jo Pietro. Ja, kunde Synet af nogen Mand have voldt hende saadan pludselig Fryd, hvis det ikke var Pietro. Hun burde have følt det straks. Aa - det var Djævelens mest udspekulerede Værk at lade hende se hendes elskede Ven saaledes nu, da hun stod paa Nippet til at springe ud i den evige Forsagelse. Og Pietro lo og sang, var kaad som en salig. Han havde allerede slaaet hende ud af Tankerne, glemt hende, ladet hende falde og dø i Mørket. Saa snart, saa fuldkomment var man begravet og borte, selv for sin bedste Ven, naar man havde valgt Forsagelsen, den evige Verden for den timelige. Havde Pietro dog bare haft en Dolk i Haanden, saa vilde hun gaa ind til ham og bede ham støde hende rigtig dybt og godt ind i Hjertet med den. 
   Chiara listede stille ned i Vejgyden igen. "Hvor blev du af?" spurgte de yngre Søstre. Hun rødmede og svarede: "Jeg lyttede til en, som sang deroppe." Saa blev der ikke mere Tale om den Ting.
   
   Men da Signorina Chiara kom hjem gik hun ind paa sit Kammer. Hun kastede sig ned paa sin Seng og hulkede sønderknust. At Pietro var saa skøn - det kunde hun vel have troet, men burde ikke have set. 
   Men at han saa ganske havde glemt hende! Det var ikke til at udholde. Aa, hvis Pietro elskede hende, kunde hun flygte med ham til Verdens Ende, til en fjern Sydhavsø, hvor der hverken var Klostre eller Kirker, hvor der intet skulde forsages, hvor Folk endnu gik nøgne under Solens Straaler. Nej, nej, nej! Det var jo Djævelens Stemme, hun lod lyde i sit Hjette, hans Musik, hendes Tanker dansede efter. Og det var vel netop Himlen, der havde ført hendes Fod til det Sted, hvor hun saa Pietro stampe Druerne. Det var vel de højere Magter, der vilde lade hende se, at Pietro havde lukket hende ud af sit Hjerte og ingen Skade vilde tage, om hun fulgte det Kald, hun havde faaet. Men Fristelsen, Kødets Fristelse fulgte altid Side om Side med Himlens Fingerpeg. 
   Nej hun vilde sige Ja til den store Bejler, den martrede Gud, hvad det saa skulde koste. Hun vilde løfte sig ud over sig selv, og intet i Kødets Verden skulde faa Magten over hendes Vilje. 
   Hendes Moder tilskyndede hende, Præsterne tilskyndede hende, alt opfordrede hende til at lukke Øjnene for at tage den store Beslutning. Naa ja ja da. Farvel Verden! Jeg slukker dit Lys i mit Sind. Solskin for de andre, Jord, Bær Blomster og Frugt for de andre. Jeg vælger den trange stenede tornestrøede Vej. Jeg kaster min kødelige Skønhed i Støvet, saa den aandelige kan skinne desto renere. Jeg skal, saa vil jeg da. 
   Da hendes Sind var kommet lidt til Ro, satte hun sig ved sit Bord og skrev til Pietro: "Carissimo Pietro! 
   Du vil maaske undres over at faa Brev fra mig. Men det er blot et Farvel. Jeg ved, du husker mig endnu, Pietro, thi du kom en Aften i vor Have under mit Vindue. Jeg ved ogsaa, at du har lukket mig ud af dit Sind, thi jeg kom en Dag forbi din Dør, og du sang og lo og var glad. Derfor kan jeg nu skrive til dig, thi saaledes maa det være. Du maa være glad, synge og le uden nogen Sinde mere at mødes med mig. Jeg ved, jeg lovede senere at møde dig paa Bjerget. 
   Jeg kunde ikke faa Lov dertil. Selv om jeg gav mit Liv hen til denne Verden, vilde ingen tillade, at jeg blev din. Men nu forsager jeg denne Verden. Jeg bliver ingens paa Jorden. Du bryder dig maaske ikke om mig mer. Det var det bedste, om saa var, og saaledes saa det ud sidst jeg saa dig. Jeg ønsker, du maa blive saa lykkelig, som man kan blive det i Verden, og jeg vil bede hver Dag for din Sjæl og slaa mig selv med Svøber for at sone, hvad du synder, naar du skinner mest af Fryd. Det svier, Pietro, men det er ogsaa en Lykke, en sort bitter Lykke, der gør Sjælen stærk. Jeg elskede dig, Pietro, ja til Afsind min Ven, men de jordiske Magter nægter mig dig, og de himmelske Magter nægter mig dig. Jeg ved ikke, hvor højt du elskede mig, men du brød dig vist en Gang om mig. Jeg kan ikke undvære at tro det. Det er alt, hvad jeg nu forlanger af denne Syndens Verden, at jeg maa beholde den Tro.
   Og saa, min kæreste Ven, det sødeste Minde i min Sjæl! Gid vi, naar Skærsilden om vore Sjæle er slukket, maa mødes igen, paa et Bjerg, hvor Templerne ikke ligger i Ruin, hvor der ingen Slanger bugter sig i Græsset, hvor der ingen Afgrund gaber ved vor Fod. Lev vel, carissimo Pietro! tænk paa mig det Øjeblik, du læser dette Brev, og brænd saa Brevet og tænk aldrig paa mig mer. Du maa for alt i Verden ikke sende mig noget Svar. 
   Din Chiara."
   
6.
   
   Aaret hældede stærkt, og paa sin 17-Aars Fødselsdag i Begyndelsen af Oktober gav Signorina Chiara sin Moder Haanden paa, at hun vilde vie sit Liv til Forsagelsen, blive Monaca, Nonne, Kristi Brud. 
   Hun tænkte først paa at indtræde i en Orden, hvor hun kunde faa Lov af og til at færdes ude sammen med andre Søstre. Men efterhaanden traf hun den Bestemmelse, at havde hun valgt at forsage Verden, saa skulde det ikke være halvt, saa vilde hun indtræde i Salitas Nonnekloster, hvor hun efter sin endelige Indvielse aldrig mere vilde faa Lov til at sætte sin Fod udenfor Klostermuren, aldrig mere vilde faa Lov at betræde den besmittede Verden, der bestraalede hendes Sjæl med tusind søde Forførelser, som kun voldte hende dobbelt Pine, naar de skulde forsages. Hendes Moder kyssede hende inderligt og ønskede hende til Lykke. Hun vilde kunne naa at leve et usædvanligt helligt Liv, hun, som gav sit Liv hen til Gud og Evigheden før Verden endnu havde naaet at sætte nogen Plet paa hendes Sjæl. Chiara rødmede let under Taarerne. Hun havde en lille Hemmelighed, som hun aldrig havde skriftet, men som dog havde brændt hende et stort Ar i Sindet. 
   Dagene gled ensformigt hen. Vinen var høstet, og Bladene visnede i Kastanieskoven. Verden var i sin Løvfaldstid, sin Henfamlen og fristede ikke saa heftigt som i sin straalevoksende Vaar. Det nye Liv i Chiaras Hjerte begyndte at tage Vækst. Hun tilbragte nu meget af sin Tid paa sit Værelse med Bønner og Bodsøvelser og satte alle Kræfter ind paa at takke for sin Udvælgelse, Kødets Sønderknuselse, Sjælens herlige Liv, der hos hende allerede fra Ungpigedagene skulde begynde saaledes, som de verdslige unge Piger først skulde opleve det, naar deres Legemer laa i Gravene. 
   Den 2. November var det alle Sjæles Dag. Aftenen forinden er en stor og fin Højtidsaften, hvor Kirkegaardene illumineres, dels med lange tændte Vokslys paa Gravene, dels ved Buer over Gangene med Acetylengasblus. Don Alberto og Donna Beatrice gik ved Mørkets Frembrud med alle deres Børn til Salitas campo santo, der ligger omgiven af høje Mure under Ruinerne af et gammelt Kloster. Rundt omkring fra strømmede Beboerne fra Salita og de smaa omliggende Landsbyer til. Alle hilste ærbødigt paa Don Alberto og hans Familie, men især paa Signorina Chiara, thi det var allerede rygtedes vidt, at hun vilde vie sit Liv til Kirken. Derinde paa Kirkegaarden herskede en underlig Julestemning paa Grund af de mange Lys, der i den blikstille Aften stod med smaa lodrette Flammer over de dødes Hvilesteder. Paa de fattigstes Grave brændte kun et Par, et ved Hovedgærdet og et ved Fodgærdet, men paa de mere velhavendes brændte halve eller hele Snese af Lys. Og rundt ved deres Families Gravsteder færdedes Mænd, Kvinder og Børn stille og andægtige omkring i Skinnet fra de utallige Lys, der stod med svage Glorier om deres Blus, som bar de lysende Løvetandshoveder. Det var som en Andagt ved Indgangen til Dødsriget, og højt oppe, hvor de Sjæle boede, der var gaaet rensede ud af Skærsilden, brænte de rolige klare Stjerner.
   Efter at Don Alberto, hans Hustru og Børn havde dvælet ved deres egen Families Gravsteder, gik de lidt rundt og saa paa de øvrige Grave og lod sig gennemtrænge af Aftenens hellige Stemning. Da faldt Signorina Chiaras blik paa en ung Mand, der knælede ved en fattig Grav med to halvt nedbrændte Lys. Hun stansede med et Ryk og saa, at det var Pietro. I det samme kom han til at se op som om en havde rørt ved hans Skulder. Han fór i Vejret og var lige ved at tumle hen mod den unge smukke blege Pige, som han straks havde genkendt. Han vilde sige noget, men Tungen laa lammet i hans Mund. 
   Signorina Chiara stod et Øjeblik stille foran ham, glemmende sig selv og sin Familie, der forbavset saa til. Saa fattede hun sig og hviskede roligt: "Farvel, Pietro." Derpaa fulgtes hun med Forældrene og sine Søskende ud gennem Kirkegaardens Port. 
   Fuldmaanen havde netop lige løftet sig over Monte Violato, ligesom om Aftenen, der fulgte paa den Dag, da Chiara havde mødt Pietro paa Bjerget. Den var nu tændt som et stort Allesjæleslys over alle Slægters Grav, den mørke Jord. Den samme Maane, men en anden Stemning. Det var en anden Aarstid, og Chiara havde faaet et andet Sind. Hun saa udover Vejmuren, ud over Golfen, og højt over dens Kyst blafrede tusinde smaa Glimt, Illuminationen paa Maggiores Kirkegaard. 
   Da Don Alberto og hans Familie var hjemme bag deres egne Skodder fulgte Donna Beatrice sin Datter ind paa hendes Værelse og tændte Lysene i den trearmede Stage. De satte sig hver i sin Stol, og Donna Beatrice saa Datteren skarpt i Øjnene og sagde efter en lille Pavse:
   "Sig mig, Chiara, har du været paa Vej til at bringe Skam over din Far og Mor?"
   Chiaras blege Ansigt blev rødt som et Purpur. Hun kom til at ryste, rejste sig og svarede, mens hun saa Moderen stift i Øjnene:
   "Hvis du vidste, hvem Pietro er, saa vilde du ikke sige Skam, men Ære."
   Donna Beatrice blev forundret over Datterens Sindsoprør, men gik forsigtig til Værks.
   "Ære, siger du. Hvad mener du, lille Chiara? En simpel Landsbydreng. Hvorledes er du kommen til at kende ham?"
   Den unge Pige var øjensynlig vred, men saa pludselig over mod Krucifikset, nejede for det, korsede sig og satte sig atter ned i Stolen.
   "Du skal vide, Moder, at Pietro har frelst mit Liv. Han vogtede Køer oppe paa Bjerget. Jeg kom derop og var nær faldet i en dyb Afgrund. Da greb han mig og bar mig bort."
   "Og hvad saa?" spurgte Donna Beatrice.
   "Hvad mener du?" udbrød Chiara og saa ned i Stengulvet.
   "Jeg mener: hvad saa?"
   "Saa ikke mere. Jeg har aldrig talt med Pietro siden," svarede den unge Pige, men brast pludselig i en voldsom Graad, en Hulken, der huggede sig gennem hendes Legeme. Hun kastede sig forover paa Sengen under Krucifikset.
   Donna Beatrice blev forfærdet. Hvad mon der kunde være sket. Da Datterens Hulken begyndte at stilne, nærmede hun sig hende, lagde sin Haand paa hendes Haar og spurgte: "Hvad er der dog, Barn? Hvad har han gjort dig? Hvorfor græder du saaledes?"
   "Han har frelst mig fra Afgrunden," hulkede Chiara. "Blot han havde ladet mig falde."
   "Fortæl mig alt," sagde Donna Beatrice og satte sig paa Sengekanten hos Datteren.
   Nu lagde Chiara sit Hoved i Moderens Skød og fortalte sin eneste fattige Oplevelse i alle Detailler saa nøjagtig hun kunde huske den, fortalte ogsaa om Drømmen og om, hvorledes hun var vaagnet med Krucifikset i Armene, da hun endnu troede, hun havde dem omkring den døde Pietros Hals.
   "Herre, min Gud, hellige Madonna," udbrød Donna Beatrice.
   "Forstaar du ikke, det var ham, hvis Billede hænger over din Seng, der reddede dig fra Afgrunden? Hvilken Synd og hvilken Skam for os, om du havde fortsat dit Bekendtskab med denne Knøs!"
   Men atter rejste Signorina Chiara sig i Vrede: "Vov ikke at sige det, Mor. Han er ligesaa god, ligesaa fin en Signore som Far."
   Nu blev Donna Beatrice vred: "Er du fra Forstanden, Barn? Du ved jo ikke, hvad du siger. Har du aldrig truffet denne Knøs siden?"
   "Hvis du vedbliver at tale med Foragt om ham, vil jeg ikke svare dig."
   Donna Beatrice forstod, at hun maatte fare med Lempe. Hun trak Datteren ned til sig, lagde Armen omkring hendes Liv og sagde:
   "Saa saa, kære Barn. Fortæl din Mor alt. Har du aldrig truffet Pietro siden?"
   "Jeg har set ham, men det skal ikke være til Skam for ham, kun for mig," hulkede Chiara. Hun fortalte nu, stødvis og med Afbrydelser, om, hvorledes hun havde set den unge Mand, da han persede Vin og at hun havde sendt ham sit Afskedsbrev.
   "Aa, mit Barn, mit Barn! Du borer en Dolk i mit Bryst! Du er jo slet ikke værdig til at bære Frelserens Brudedragt og hans Tornekrone. Saa ung, og jeg troede saa ren. Og saa er du jo allerede mærket af Synden i hele din Sjæl."
   Chiara sprang op: "End du da, Mor. Hvad mon du da er mærket af?"
   Donna Beatrice slap Datteren og fo'r forskrækket i Vejret: "Hvad siger du? Mig? Og saa har du ovenikøbet skrevet til ham, denne skidne Knægt. Han gaar maaske rundt og viser dit Brev til Tøsene i Minuzia. Ja sandelig, det bliver en Ære for os."
   Signorina Chiara stod foran sin Moder med knyttede Hænder: "Naar jeg har bedt Pietro brænde Brevet, saa har han brændt det. Det kan du stole paa."
   "Aa," svarede Moderen. "Du kender slet ikke den Slags Folk."
   "Jeg har føjet dig i alt, Mor! Jeg har fulgt dine Raad, selv om det var som der randt Blod fra mit Hjerte. Men tal ikke ondt om Pietro. Det taaler jeg ikke. Det ene forbyder jeg dig. Tilføjer du eller Far Pietro noget ondt, det vil jeg hævne, om saa det skal koste Knive i hele min Krop."
   Donna Beatrice forlod Datteren i Graad og Vrede og gik ind for at betro sin Mand, hvad hun havde faaet at vide.
   
7.
   
   Faa Dage senere var Signorina Chiara anbragt i Salitas Nonnekloster. De første Par Aar paa Prøve. Desuden var hun der godt beskyttet mod Oplevelser paa egen Haand. Og hun blev en god Novice, til voksende Tilfredshed og Glæde for de Nonner, som allerede var indespærrede for Livstid. Chiara følte Verden svinde ud af Sindet Dag for Dag og Himlen lægge sit Skær over det mere og mere uforanderligt for hver Dag. Efterhaanden følte hun det som en lønlig Angst, at der endnu var en Mulighed for, at hun kunde ændre sin Beslutning, slippe ud og vende tilbage til Verden. Men hver Gang den gryede i hendes Bevidsthed, klyngede hun sig til Bod og Bøn, saa hendes Øjne skinnede som i Feber. Hun ligefrem glædede sig til, at det sidste Punktum var sat, at ingen mere kunde redde hende ud af hendes Død fra Verden.  
   Alle, som fik Lov at se hende iklædt den hvide Brudedragt med de røde Roser om Haaret, sagde, at yndigere Brud mindedes de aldrig at have set. Hendes Ansigt var blegt, men de mørke Øjne udstraalede en Lykke, der havde indsuget Legemets ydre Glød og Farve. Paa hendes Hjerte brændte en Alterild, der aldrig skulde slukkes, end ikke af Døden. Og alle, hun kendte, gik som paa Gløder af Ærbødighed for Kristi unge rene Brud, i jordisk Henseende vistnok den skønneste, han havde hjemført. Hendes Moder og nogle Veninder kyssede hende under Taarer, men hun smilede i sin salige Sejr og trøstede dem. De skulde ikke græde for hende.  
   De skulde misunde hende, der af Himlen selv var indbudt og udvalgt til en Lykke, hvis Mage de ikke ville faa at kende i dette Liv, hvormeget de saa end færdedes mellem Verdens Blomster i Solens Straaler.  
   Et Aar endnu færdedes hun mellem de mørkklædte Søstre som Bruden.  
   Saa endelig oprandt den sidste Indvielse, Iklædningen som Nonne, og dermed var alle Broer til Verden afbrudt. 
   Denne Højtidelighed fandt Sted en Efteraarsdag i den smukke lille Klosterkirke. Før den skulde begynde ringede Klostrets Klokker med hurtige, mørke Klange, mens Bjergvejene myldrede med Folk, der vilde overvære den hellige Handling. Chiara sad i Cellen i sin skønne Brudedragt og lyttede. Aa, de Klokker! Saa havde de da endelig sejret over alle hendes Ængstelser og Dragelser mod Verden. Selv Pietro tænkte hun kun paa som en god Ven, hun engang havde mødt. Nu skulde hun ikke møde ham mere i dette Liv, men det var ikke længer nogen Smerte. Hendes Bønner skulde mildne Skærsildens Pine for ham, og naar de engang mødtes over deres Grave, skulde de ikke ængstes for, at Synden kunde fange dem, Lysterne hilde dem. Nu var der ikke mere nogen Afgrund, hun kunde svimle over eller falde i. 
   Højtideligheden lededes af Ærkebiskoppen af Caverna, bistaaet af tre Præster fra hendes egen By og en Del Ynglinge i gejstlig Dragt, vordende Præster. Paa Alteret brændte en Mængde lange Lys, til hvilke var fæstet røde Roser. Til Venstre for Alteret, nærmere Menighedens Stole, saas et undergørende Madonnabillede, der i fordums Dage havde hørt hjemme paa det ældre Kloster, der nu laa i Ruin, og foran dette Billede brændte ligeledes Lys med Roser. 
   Kirken var næsten fyldt med Tilhørere og Tilskuere. Blandt disse var Pietro. Han havde jo forlængst opgivet hver Tanke angaaende den skønne sejstenaars Pige, der engang havde kysset ham og fyldt ham med umulige Længsler oppe paa den øde Bjergryg. Mange Piger havde kysset ham siden, og selv om Chiara havde været fri og ikke over hans Stand, var han forlængst uværdig til at hjemføre hende og søge den utænkelige Lykke som hendes Brudgom. Han havde ogsaa tænkt sig, at han vilde blive borte fra denne Højtidelighed. Men han kunde ikke. Hver Tone fra Nonneklostrets Klokker havde været som Naalestik, som smaa Dolkestik i hans Hjerte. Han gik til Kirken, som skulde han overvære Fuldbyrdelsen af en Dødsdom over en fordums kær Veninde, en Dødsdom, hun selv havde krævet og hvori ingen Skyld var Aarsagen. Han syntes aldrig, han havde gaaet saa tung en Gang, men det var som en usynlig Magt drev ham af Sted; det var en Bodsgang, en Vandring til Afgrundens Rand, hvortil han var tvungen, skønt han vidste, at den Afgrund, hvori den unge Chiara nu var falden, kunde han ikke redde hende fra. Aa - om hun vidste, hvad hun slap. Pietro kunde ikke forstaa det, selv om han vel nok troede paa alt, hvad han skulde tro paa. 
   I nogen Tid fremsagde Ærkebiskoppen og Præsterne Bønner og Ritualer, afbrudt af Korsang. Derefter aabnedes en Gitterlem i Rummets højre Side; de gejstlige Herrer samledes foran Lemmen, og Menigheden rykkede sammen i en Klump omkring dem. Der blev næsten Kamp for at komme til at se, hvad der foregik. Unge Piger og Børn kravlede op paa Stolene, og den hellige Handling havde i Periferien næsten Karakteren af en Folkefestlighed. Paa de unge sorgløse Ansigter saas kun Nysgerrighed og maabende Smil. Men i Brændpunktet var det den rammeste Alvor. Først lød der Sang inde fra Kirken, fra Præsterne og Koret. Derefter svaredes der med en spinkel overjordisk Kvindesang inde fra Nonnernes mørke Gang bag Gitterlemmen. Da denne verdensfjerne Sang døde hen, rejste Pietro sig af al sin Magt, saa Piger og Børn tumlede ned over hans Skuldre. Et Glimt af Signorina Chiara vilde han se endnu en Gang i dette Liv. Han fik et Glimt at se, men ganske kort. Hun var i sin hvide Silke-Brudedragt med de røde Roser om det sorte Haar. 
   Hun gled frem med lette Skridt og et forklaret Smil paa sit fine, skønne Ansigt. Det var hendes sidste og største Højtidsdag her i Livet. Pietro saa stift hen mod Lemmen for om muligt at fange hendes Blik derinde i Halvmørket. En eneste Gang syntes han, hun saa paa ham, et Par Sekunder kun, men hendes Mine forandredes ikke. 
   Han kunde ikke en Gang blive klog paa, om hun kendte ham. Tænk, at hun var glad, ja ligefrem straalede! Hendes smukke Haarfylde blev nu afklippet. Derefter iførtes hun sin Ordens Dragt som Nonne, og over hendes Slør pressedes Tornekronen ned om hendes Hoved. 
   Gitterlemmen blev lukket paany, Ærkebiskoppen og Præsterne vendte tilbage til Alteret og Menigheden til Kirkestolene. Ærkebiskoppen var en noget ældre Mand med et fint og klogt Ansigt. Iført den pragtfulde episcopale Dragt, staaende foran Alteret, vendt mod Menigheden, talte han med en smuk Stemme om Forsagelsen og dens Løn. 
   Efter at endelig Nadversakramentet var uddelt fik enhver, som havde overværet den hellige Handling, af Donna Beatrice overrakt et Mindekort med et religiøst Billede paa den ene Side, mens Bagsiden fortalte, at dette Blad var trykt "til Minde om Chiara Angelicas religiøse Iklædning som Nonne" tilligemed Klostrets Navn og Datoen. 
   I Talestuen ved Udgangen af Kirken samledes de, der var indbudte til at overvære Højtideligheden og trakteredes med Likør og Kager. Den unge Nonnes Forældre og Søskende var Værter. Pietro var naturligvis ikke indbudt, men idet han gik forbi Døren til dette Rum, kiggede han ind og saa for sidste Gang Chiaras Ansigt bag et dobbelt Jerngitter. Det var omhyllet af den sorte Dragt og saas i et livsfjendtligt Halvmørke. Flere af hendes Veninder stod foran Gitteret og hviskede grædende nogle Afskedsord til hende, som selv havde valgt at være en glemt og udslettet Fange fra sin gryende Ungdom til sin sidste Dag.
   
   Pietro søgte Lykken paa denne Jord, men jo ældre han blev, des tydeligere følte han, at der maatte være beredt ham en langvarig Skærsild. Han opnaaede mange Glæder af kortere Varighed, men hans Anseelse, som jo i Forvejen ikke var stor paa Grund af hans ringe Stand, vandt ikke derved, og bagefter forekom hans Glæder og Nydelser ham som søde Frugter i en meget pigget Skal. 
   Men aldrig forvandt han helt Mindet om Chiara, den fineste og skønneste Pige, han nogen Sinde havde mødt. Aldrig gik han forbi Klostrets Port, uden han følte et Stik i Hjertet hver Gang han saa Marterredskaberne og det sorte Kors. Heller aldrig hørte han Klosterklokkerne ringe, uden han følte en svimmel Gysen igennem sig. At hun virkelig gjorde det. Mon hun ikke noget Øjeblik fortrød det? Og mon hun huskede, hvad hun en Gang skrev til ham: "Jeg vil bede hver Dag for din Sjæl og slaa mig selv med Svøber for at sone, hvad du synder, naar du skinner mest af Fryd." Han havde brændt Brevet, som han skulde, men han glemte ingen Sinde disse Ord. Mon Chiara stadig huskede dem? Det kunde behøves.

H1:Lurer i Luft. Digte

I:larsent2001072924
T:Baalsang
F:Straal, Flamme, straal!
U:Efter Max Barth: "Flamme empor".

Straal, Flamme, straal!
Glam, som ad Himlene glammer
Hjerternes Jubel og Jammer,
Frihed, tænd Baal!

Hellige Kreds!
Fylk os i Ve og i Gammen,
svorne til Broderskab sammen,
hellige Kreds!

Tys nu og ti!
Tænk paa de Brødre, hvis Alder
sluktes som Stjerner, der falder!
Tænk det og ti!

Gløden i Brand!
Flagrer I luende Flammer
højt over Skovenes Stammer,
straal over Land!

Straal gennem Mulm!
Op med Signalerne røde,
Forbundets Bavner skal gløde!
Ildtunger, svulm!

Ungdom! Til Kamp!
Højt være Bannerne baarne!
Ned med de rugende Taarne!
Ungdom! Til Kamp!

Verden for os!
Ungdom skal Jorden regere,
Jorden vort Fædreland være!
Verden for os!

I:larsent2001072925
T:Ungdom
F:Se den nye Ungdom kommer

Se den nye Ungdom kommer
med den nye Vaar,
Sæd til Verdens nye Sommer
under Sang den saar;
frem mod større Tid den drages,
vender Haabets Front
fra de store gamle Dages
Drøm i Horisont.

Ungdom, Ungdom! Solen skinner
i dens Morgensang,
frem mod fjerne luftblaa Tinder
gaar dens stolte Gang.
Ingen Sol vi ser saa sejer-
rig som Sol i Øst,
Verdens største Rigdom ejer
Vaarens Drøm om Høst.

Ja, vi kommer, ja, vi kommer
med vor Løvsprings-Tro,
over Jorden skal vor Sommer
skøn som aldrig gro.
Hvad vi sygne saa og svækkes
under Kamp og Kiv,
skal af Ungdoms Guder vækkes
til et større Liv.

I:larsent2001072926
T:Gry
F:Vi, som er født i Hyttens ringe Ly

Vi, som er født i Hyttens ringe Ly,
vi rykker frem mod Livets rige Gry;
vi føler det med Tak: vor Far og Mor
har skænket os den hele nye Jord.
   Vor Far og Mor
har skænket os den hele nye Jord.

De stred og har saa mangt et Offer bragt,
at bane Vej for os mod Lysets Pragt
den Sol, som gylden over Dagen staar,
den kalder op til Vækst og Folkevaar,
   den gylden staar
og kalder op til Vækst og Folkevaar.

Vi kommer nu fra Spade, Høvl og Tang
med Sjælen fyldt af Rigdom, Haab og Sang.
Et bedre Land, en bedre Jord skal gro
af Armens Kraft, i Glansen af vor Tro;
   ja, alt skal gro
af Armens Kraft, i Glansen af vor Tro.

Vi, som er født, hvor lavt man Bjælken drog,
saa hævet Hoved stundom Panden slog,
vil se en Gry, hvor Sol for alt staar op,
vil se vor Jord en Gang fra Bakkens Top,
   fra Bakkens Top,
vil se en Gry, hvor Sol for alt staar op.

Om født paa Slottets Puder, Hyttens Straa,
ser Barnet lige nøgent mod det Blaa,
og Himlen smiler ens til høj og lav,
og Lys og Fryd er alle Hjerters Krav.
   Hos høj og lav
er Lys og Lykke hele Hjertets Krav.

Vi klager ej, om Roser ej blev strøet
paa Vuggen, da vi var til Verden født;
jo dybere vor Rod i Jordens Muld,
des mer er Himlen høj og underfuld.
   Med Rod i Muld
vi gror mod Himlen, høj og underfuld.

Og vi vil aabne Dør og fjerne Slaa
og søge Sang og Straaler i det blaa;
er Sjælen stænget, aabner vi dens Bur
og nøjes ikke med en halv Kultur.
   Vi kræver klart
i Slægtens Evneskat vor fulde Part.

Men naar vi højt og ser vi viden om
vi husker til vor Død, hvorfra vi kom,
vor Far og Mor, vor Barndoms simple Kaar,
hvorfra dog Solskin om vor Barndom staar,
   de simple Kaar,
hvorfra dog Solskin om vor Barndom staar.

Thi det er Liv for Hjerte som for Hjem
at spænde Evner og at vinde frem,
og højnes sundt vor egen Trang og Tarv,
vi øger hele Slægtens Fædrearv.
   I Trang og Tro
mod større Lykke Livets Træ skal gro.


I:larsent2001072927
T:Landeværnet
F:Lad Danmarks Flagstang staa i Danmarks Rige!

Lad Danmarks Flagstang staa i Danmarks Rige!
Hør det i alle Hjørner, alle Kroge!
Fik Armods Aag en Broder til at vige
fra Danskes Vej - maa alle Danske sige:
"Vi vil staa Vagt om dig og Dannebroge!
Forskriv ej danske Marker, danske Enge,
din danske Sjæl - for andre Magters Penge!"

Vi praler ej, og ingen vil fortørne
en Nabo, ej i Nord og ej i Sønder.
Men er vi kun en Spurv imellem Ørne,
vi elsker vort til hvert et Verdenshjørne,
fra Hav til Hav, fra Skagen og til Tønder.
De andre elsker deres - det forstaar vi!
Hvis vort vi elsker mindre - da forgaar vi!

Og det skal Sønderjyllands Bønder vide:
Vi nord for Aaen har kendt bedre Dage,
men naar de vil med os mod Nøden stride,
vi vil som de vor Del af Nøden lide,
ét Folk vi er med fælles Fryd og Plage.
Vi hjælpes ad, naar vi af Byrden trykkes!
Vi glædes sammen, naar vor Gerning lykkes!

De har holdt ud, som faa i Verden kunde.
Da de kom hjem med deres Land og Byer,
da flaged Bakker, Sletter, Sø og Sunde,
vi sang af Fryd, som Nattergal i Lunde,
og traadte Drømmedans paa Sommerskyer.
Er Glæden svunden, naar i Hverdagsklæder
vi ud til Dagligdagens Arbejd træder?

Nej, Glæden lever, selv om Graavejrs-Syner
har lagt sig for en Tid langs Himmelranden,
og naar vi nu gaar ud og Vinden tryner,
en Dag det sner, en Nat maaske det lyner,
saa staar vi lidt og tager os til Panden;
men har vor Haand langs Pandefuren strøgen,
paa ny vi venter Solen over Højen.

Fra Arilds Old har vi haft Tro paa Kræfter
med evig Fremtid i vor Folkestamme.
Det blev en Skat, vi vogted siden efter,
om end vi Drager saa med Kløer og Kæfter.
Vi haaber, Troen aldrig staar til Skamme!
Det er som om vort Flag vi hører sige:
Lad Danmarks Flagstang staa i Danmarks Rige!
