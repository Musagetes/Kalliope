CVS-TIMESTAMP: $Date$
STATUS:complete
VQ:korrektur1
VU:Digte fra Italiensrejsen 1925-1926

H1:Undervejs

I:larsent200107221
T:Rigi Kulm
F:Bløde Taager hviler stille

Bløde Taager hviler stille
over Vierwaldstätter-Søen.
Under Slør af bløde Taager
skimtes Alperne som Skygger.

Stanzerhorn sin stejle Pande
spejler dunkelt ned i Dybet.
Som i Drøm Pilatusbjerget
staar med Tinden skjult i Skyer.

Rigi rejser sine Skrænter
nær mig, dog i dugget Fjernhed,
som et dæmpet Flor af Farver,
som en stor og halvglemt Saga.

Op ad Bjergets bratte Sider
skimtes Ensomhedens Hytter,
Køer og Geder græsser roligt
over Dalens dybe Afgrund.

Skyer glider som i Søvne
under Kulmens fjerne Højder,
under Ørnens Himmelrede,
under Svimmelhedens Verden.

Ind jeg stiger i Kupéen,
opad stiger Tandhjulstoget,
som en graa og leddet Larve
sagte kravler op ad Grenen.

Opad over Skrænt og Skraaning,
opad under stejle Stenvæg,
opad over Bro og Afgrund,
opad over grønne Vidder.

Langsomt opad, langsomt opad
bider Jernkolossens Tænder
sig mod Rigis bratte Tinder,
sig mod Himlens lukte Løndom.

Evigt opad, evigt opad,
ind i Skyens døde Glemsel,
opad over Afgrundsranden,
over Ensomhedens Hytter.

Skyen lukker, Skyen kvæler,
sluger Røgen fra Maskinen,
opad, opad, bort fra Jorden,
op til Solens tavse Riger.

Jernkolossens haarde Tænder
bider sig mod Højden stedse,
Jernkolossen gennem Skyen
stiger stønnende mod Solen.

Solen, Solen. Saligt breder
sig de tavse Vidders Verden.
Endnu opad gaar Maskinen,
stemmer i med Stempelstøden.

Rigi Kulm. Jeg ser fra Toget
som en Fugl, hvis Bur sig hæver,
ud mod Alpers vilde Rygge,
ud mod hvide Gletscherlagen.

Nær mig stanger stolte Tinder
gennem Skyerne lig øde
Klippeøer stejlt af Havet,
af et Hav med døde Bølger.

Rigi Kulm. Nu standser Toget.
Ud jeg gaar paa Solskinsmarken,
paa en skraa og snæver Vidde,
en af Salighedens Øer.

Om mig Alpekædens Halvring
blaaner i den vide Himmel,
Tind og Gletscher, Tind og Gletscher,
Ryggen af en anden Verden.

Skilt fra mig ved Hav af Skyer,
døde Bølger, matte Bølger,
ligger Jordens Himmelkyster
taarnet over Taagehavet.

Ud i Verdnen over Skyen,
over Himlens Hav jeg skimter
fjernt, men klart de stolte Tinder,
Matterhorn og Finster-Aarhorn.

Over Himlens Hav jeg skimter
Tinder, fra hvis blege Gletscher
unge Strømme evigt springer,
Kilder for Evropas Floder.

Rigi Kulm, en Ø i Himlen,
dukket op af Taagehavet,
salig Solskins-Ø, hvorfra jeg
ser det øverste Evropa!

Det er nær ved Solnedgangen,
over Alperne violblaa
ligger Luften, og det rødmer
over Evighedens Snemark.

Atter bider Tandhjulstoget
sig fra Tinden ned mod Dybet,
ned, hvor Menneskene bygger
som paa Bund af Verdenshavet.

Ned mod Skyerne vi skrider,
Solskinsryg paa Skyggebølger,
ned fra Øen, hvor jeg saa mod
evig Sne og evig Klarhed.

Oktbr. 1925.

H1:Mellem Golfer

I:larsent200107222
T:Morgen i Napoli
F:Stille Morgen paa Altanen

Stille Morgen paa Altanen,
Napoli er næppe vaagen,
Morgensolen bag Vulkanen
purpurfarver Kratertaagen.
Byen hviler op ad Bjerget,
jordskælv-vant og søvnbesværget.
Morgenstilhed om Altanen,
Morgensolen bag Vulkanen.

Golfen drømmer i sin Rede
samme Drøm som Middelhavet,
glemt er baade Bjergets Vrede,
og hvad Bjerget har begravet.
Golfen spejler fjerne Tinder
uden Ve og uden Minder.
Morgenstilhed om Altanen,
Morgensolen bag Vulkanen.

Ingen Skyer, ingen Byger,
snart vil Solen le og tindre,
Golfen blunder, Bjerget ryger,
Ilden bor i Jordens Indre.
Alting gror, og alting gryer
rundt om de begravne Byer.
Morgenstilhed om Altanen,
Morgensolen bag Vulkanen.

Oktbr. 1925.

I:larsent200107223
T:Solnedgang
F:Sagte bag Bjergene synker Italiens Sol

Sagte bag Bjergene synker Italiens Sol,
Bjerge i Vest over Bjerge i Øst lægger Skygge,
Bjerge i Øst har om Foden et Skær af Viol,
brændende drømmer der Rødt om de takkede Rygge.

Inderligt lyser de riflede Brud af Granit,
inderligt lyser de stenede Pander mod Bugten,
stejlende, stivnede Skrænter forbløder saa blidt,
Skyggen gaar langsomt og slukkende op gennem Slugten.

Golfen er rolig og dyb, som et talende Blik,
ligger og grunder i mørknende Evighedsfarver,
ligger og kogler i Sindet Mystik og Musik,
dybblaa og grønblaa, violblaa og blegnende Farver.

Yderst bag Golfen af fjernere Bjerge en Rand
hviler i Luften og rødmer i luftige Linjer,
som var af Skyerne skabt et hendaanende Land,
malet paa Himmerigs Væg over Jorderigs Pinjer.

Aftenens Sol over Klippernes Kæde i Øst
lyser, som laa over Jorden et Landskab fra Maanen,
Vinløvet falmer, og færdig er Druernes Høst,
Landet er sænket i drømmende Døen og Daanen.

Farverne slukkes og slettes om Tinder og Skaar,
Øde og Tomhed foroven saavel som forneden,
Venus og Jupiter ene paa Himmelen staar,
hersker i Dæmringens Vidder, naar Dagen er leden.

S. Cataldo. Scala, 16. Novbr. 1925.

I:larsent200107224
T:Galm
F:Lummer Søndenvind hyler

Lummer Søndenvind hyler,
Brændingen hugger mod Klippens Fod,
op i dens Flænger den kyler
sin dumpe døsige Flod.
Fraadende Tunger slider,
slikker de furede Sider,
svimler med blinde Brøl tilbage
i Svælget af Vandenes Drage.

Havet har skiftende Hamme,
Skyerne jager som Dyr i Trav,
hvæsser de hvideste Kamme
af grønt og violblaat Hav,
Byger paa flydende Flader
danser som Taage-Mænader,
luder for Vinden, luder og stejler
og hyller en ensom Sejler.

Dybt ind i Dalens Leje
lægger en Sky sin laadne Bug,
Pinjer og Palmer neje
voldsomt for Vindens Sug.

Skjult er Klippernes Rygning,
hyllet med Bo og Bygning,
hyllede Klokker, af Bjælker baarne,
ringer i gamle Taarne.

Ind fra Golfen det galmer,
Luften lurer med Regn og Lyn,
Toppe af enlige Palmer
vajer som vrede Bryn.
Vildsomt Vinden sig piner
ind mellem graa Ruiner;
ind gennem Gyderne Galmens Aande
toner i Vellyst-Vaande.

S. Cataldo, 20. Novbr. 1925.

I:larsent200107225
T:Røverborgen
U:Castello del Petraro
F:Jeg vandred op ad Scalabjergets Hæld

Jeg vandred op ad Scalabjergets Hæld
fra Sten til Sten i øde busket Fjæld,
og Solen strakte ind den lyse Dag
imellem fjerne Bygers Kildevæld.

Og smidigt smutted Firben tyst og tit
op ad de stejle Blokke af Granit,
opad gik ogsaa jeg med sindig Fart
at finde Verden aaben milevidt.

Hvor Klippegrunden ender, vokser Skov,
dér stundom Vinterulven gaar paa Rov,
med Ringleklokker hængt om Halsen gaar
i øde Højder Køer let paa Klov.

Og Tyngden letted mer og mer sit Tryk,
jo mer jeg kravled op ad Jordens Ryg,
i krumme Dale sneg en langsom Sky
sin laadne Krop, af Væde tung og tyk.

Der var saa stille paa den høje Mark,
og øverst som en strandet Noæ Ark
saa jeg en tung, forfalden Borgruin,
for længst forladt og graa som Fjældets Bark.

Jeg stod i unge ranke Træers Ly,
dybt nede lyste stille By ved By,
men oppe om den gamle Borgruin
der lagde sig en Flig af Himlens Sky.

Hvi kom jeg her? Her døde alting bort,
her kom de himmelstræbende tilkort,
de høje Hvælvinger til Jorden brast,
og alle Øjne her for længst saa sort.

Her lagde Himlens Sky en naadig Fold
af Glemsel over Fortids Mur og Vold,
og Skyen om den skumle Fortidsrest
var selv som fyldt af Dunkelhed fra Old.

Dybt nede falmet Skov med falden Frugt
og dybere endnu den dybe Slugt,
Skypumpen sænked fra en Tordensky
sin mørke Snabel i Salernos Bugt.

Det var, som op ad Babels Taarn jeg steg,
jeg steg og steg, og Himlen veg og veg.
Jo højere jeg op mod Himlen kom,
des større Svælg, saa snart jeg nedad keg.

Jo højere jeg kom mod Bjergets Top,
des mer slog Jorden sine Kæber op.
Jeg gøs, da fra min Fod en løsnet Sten
mod Dybet rulled ned i lange Hop.

En enlig Hyrdedreng paa bare Ben
med rappe Fødder op paa Muren tren,
Krumkniven bar han, kry han hujed ned,
hvor fire Køer græssed mellem Sten.

Ruinen dér i Ensomhedens Ro
var kendt fra gammel Tid som Røverbo.
Og Dalens Skodder lukked sig i Angst
for dem, der ovenfra ad Faren lo.

Fra denne Borgs forvitrede Portal
saa jeg saa vide over Bjerg og Dal.
Dernede skinned Solskins Fryd og Fest,
heroppe hersked Skyen klam og sval.

I skønne Farver blunded Skov og Skrænt,
og Bjergene laa vidt om Bugten spændt,
ja, Bjerg bag Bjerg omkring mig, Kam ved Kam,
og tavs jeg stod mod Aas og Afgrund vendt.

Saa langsomt, langsomt atter ned jeg tren,
forsigtig traadte jeg paa Knold og Sten,
det føltes, hver Gang Grunden fra mig skred,
som blæstes Marven ud af mine Ben.

Velkommen til min Fod, du jævne Jord,
farvel, du Tind, hvor Ørn og Øde bor.
Jeg færdes atter rolig i mit Dyb
paa Luftens Bund, hvor Liv i Lyset gror.

S. Cataldo, Novbr. 1925.

I:larsent200107226
T:Fem Piger
U:Fra Druehøstens Tid
F:Fem Piger med Byrder i Trapperne gaar

Fem Piger med Byrder i Trapperne gaar,
med Byrder, som hviler paa Skuldre og Haar,
de synger smaa Strofer, jeg ikke forstaar.

Smaa Strofer, som klang der smaa Klokker i Klemt,
saa lyder smaa Triller af Latter og Skæmt
saa løber de lidt, og det hele er glemt.

Og over dem ligger den solhede Dag,
og Bjerg ligger foran, og Bjerg ligger bag
med Haver og Druer i Lag over Lag.

Hver af dem en Pige fra Taa og til Top,
en lille, men spændstig og spillende Krop,
en lille, men knejsende Venus i Knop.

De skrider med Byrden i Gang og i Rend,
og Muskler i Lægge og Muskler i Lænd
sig røber i smaa underfundige Spænd.

Italiens Golfer med Ebbe og Flod,
Italiens Bjerge, hvor Vinen har Rod,
Italien nynner i Pigernes Blod.

S. Cataldo, Decbr. 1925.

I:larsent200107227
T:Fuldmaanen
F:Op Fuldmaanen i Østen stiger

Op Fuldmaanen i Østen stiger,
op over Monte dell'Avvocata,
Bjerget rejser Ryggen i Mørket,
skygger dybt over Dal og Bolig.

Maanen maner sin milde Trolddom
underlig, inderlig ind i Natten,
Stilhed ligger og lyser spinkelt
over Ruiner og øde Gader.

Ud over Vidder og Vin-Terrasser,
hvidgraa Kirker og hvidgraa Huse
sænker Maanen i Søvn og Drømme
alt mellem Aase i Øst og Vester.

Højere gaar den gule Skive,
tvinger alt Liv med Tvind af Straaler,
ind gennem Skoddernes Sprækker siver
søvnigt et segnet Skin langs Væggen.

Intet Lys har i Livets Verden
ejet saa stivnede stille Straaler,
intet ejer en Afmagts Styrke,
snigende, maalløs, som Maanelyset.

O, men den gamle gule Skive
bærer den døde Medusas Hoved,
mørkt gennem Skjoldets Skær det stirrer,
stivner alt Liv til Sten i Natten.

Maanen sig højere, højere hæver,
gaar mellem Zenit og Syd sin Bane.
Ude paa Golfen Guld den drysser,
Guld med et Glimt af glemte Verdner.

Ude paa Pynten Pinjekronen
tegner sig mørk mod Middelhavet,
Bølgerne gynger med Genfærds-Lysen,
skummer af Glød fra skjulte Dybder.

Maanen hæver Havenes Vidder,
løfter de vaade Verdensdele,
højere Sø over sunkne Lande,
højere Higen i Hav-Uhyrer.

Maanens Ansigt har atter vendt sig,
Skiven har atter skiftet Billed.
Se, i dens venstre Side tegnet
mørk en Kvinde, en Mand i højre.

Dem har de gamle Augurer tydet,
stirret fra Templer og Taarneglugger
op gennem klare Oldtidsnætter,
stirret og stirret i stum Forundring.

Mørke Guder i gylden Verden,
hellige Guder paa Himmel-Øen.
Parret er skilt af en Pinjekrone,
Manden hælder sit Hoved mod den.

Alt har de gamle Augurer tydet:
Rhea Kybele paa rullende Vognhjul,
trukket af løbende Løveforspand,
iler frem mod den elskede Attis.

Fremad stævner den store Moder
mægtig den Vej, som Maanen iler,
holder med venstre Haand paa Pauken,
trommer med højre Haand paa Pauken.

Attis hælder sit Hoved mod Pinjen,
Maaneherren, Menotyrannos,
frygisk Hue paa Hovedet bærer
Maaneherren, Menotyrannos.

Maanedlig Attis med Maanen dødes,
Attis dog atter staar op med Maanen,
altid fejrer i Fuldmaaneskiven
Rhea sin elskte Ynglings Genkomst.

Bjerge da ligger i lyse Drømme,
Guld da gynger paa Golfers Flader,
Rhea møder Menotyrannos
salig i Midnat og Maanestraaler.

Salig, men som i en sunken Verden,
stille staar Attis med Hyrdestaven,
staar der og venter den store Moder,
dragen som op fra en Drøm i Graven.

Jordens Sjæle har Syner i Søvne,
Maanen synker, og Marerne rider,
Skyggen fra Vesten vokser langsomt
opad Monte dell'Avvocata.

S. Cataldo. Decbr. 1925.

I:larsent200107228
T:Mod Jul
F:Nu er det tæt mod Jul, man længes alt

Nu er det tæt mod Jul, man længes alt
mod Stunden, da det store Lys skal sejre,
man længes, klædt i Purpur eller Pjalt,
Madonnas og Bambinos Fest at fejre.

Nu kommer Vintersolhverv. Sol dog staar
som Danmarks Høstsol over Golf og Tinder,
den store Sommer aldrig helt forgaar,
hvor Solen altid varmer, naar den skinner.

Vel sandt: Tit fylder Skyen Kløft og Dal,
saa Egnen ligger slukt som under Søen,
saa Regnen strømmer ned af Himlens Sal
og alle Farver sank i Død og Døen.

Og Regnen er som Oldtidsflodens Regn,
en Regn, som lammer Dag og drukner Kloder,
og alle Stier i den hele Egn
har Brus af Fosser, Døn af vilde Floder.

Scirocco driver tit i Kløft og Slugt
og vikler Skrænt og Taarn og Træers Kroner
i hvidblaa klamme Flor af Em og Fugt,
som om i Mængde brygged Mosekoner.

Men Vinter nej. De visne Blades Død
i mange Farver straaler op af Dale,
Oranger minder blidt om Maaneglød,
om grønne Træers Drøm i Sommerdvale.

Hvor stolt de stedsegrønne Træer staar,
frimodig Pinjekronen ud sig breder,
de glemmer Vintren for den nære Vaar,
Oliven, Palmetræ, Cypres og Ceder.

Men nær er Julen. Bort med Veers Vægt,
naar Gudens Søn til Mandens Søn er Broder!
Madonna vinker hele Evas Slægt,
smaa Mødre knæler for den store Moder.

Den gamle Jul; den bringer Ro og Trøst
mod Skærsilds Rist og Underverdnens Esser,
og Præst og Munk og Menighed sin Røst
opløfter fromt i Salmesang og Messer.

Den gamle Jul, da Sol tilbage gaar,
den letter mange Landes Vintertynge,
Madonna og Bambino lover Vaar,
vil atter alt det falmede forynge.

S. Cataldo. 15. Decbr. 1925.

I:larsent200107229
T:Ved Nytaarstide
F:En Foraarsmiddag ved Nytaarstide

En Foraarsmiddag ved Nytaarstide
med Himlen blaa som af Sommerminder
gaar jeg igennem den lille Bjergby
med gamle Taarnes forfaldne Tinder.

Og langs med de høje, hvidgraa Huse
staar snakkende Flokke foran Facaden,
ved Piazzaens Brønd og ved Kirkemuren,
og Barnet dier sin Moder paa Gaden.

Og Moderen staar der med Sol paa Brystet
og ler og pludrer med Piger og Koner,
nogle har Stemmer, som om de skændtes,
andre har Stemmer som Lokketoner.

En mørk lille Pige med Solskinsøjne
talte til mig med Italiens Tunge,
en kvidrende Engel med Kløft i Hagen,
en smilehullet Italiens Unge.

Det gamle Taarn paa den bratte Bjergskrænt
knejser forfaldent mod Tyngdekraften,
det Taarn, fra hvilket Bethlehemsstjernen
sank i den sene Juleaften.

Stjernen, som daled ved Midnatstide
over Bambino og Folk og Fakler.
Men Dagen døser i Sol og Blaanen,
og Haslen staar med hængende Rakler.

S. Cataldo, 30. Decbr. 1925.

I:larsent2001072210
T:Paa Napoli-Golfen
F:Aftensolen gløder

Aftensolen gløder
paa Klipperne ved Sorrent,
som var af et indre Ildskær
Stenvæggen gennembrændt.
Skibet hviler paa Golfens
mørke mulmblaa Vand,
der spejler de tavse Bjerges
drømmende Aftenbrand.

Jeg staar paa Dækket og stirrer
med Trolddom over mit Sind.
Forude hæver sig sløret
Vesuv med rygende Tind.
I Vest, hvor Solen synker,
har Skyerne brændende Sømme,
mens højere oppe de blunder
i blegnende Purpurdrømme.

Farverne falmer. Vi sejler
videre fra Sorrent;
det dør og daaner og dunkles
vidt over Aas og Skrænt,
og medens Damperen pløjer
sig fremad i lange Duv,
ulmer der lurende Gnister
i Svælget af Vesuv.

Napoli venter. Den tændte
en Stjernesværm af Lys,
der ligger og flakker uroligt,
som rørte dem Søens Gys.
Gnister langs hele Kysten
des mere og mere klare:
Napoli, Herculanum,
Pompeji, Castellamare.

Skyerne viger, og Himlens
Stjerner bli'r ogsaa tændt,
Sydens høje Himmel
om Napoli-Golfen spændt.
Aa - de Stjerner dem saa jeg
fra Danmarks Søer og Sunde;
jeg sender mod dem en Hilsen
til Danmarks bladløse Lunde.

17. Febr. 1926.

H1:Sicilien

I:larsent2001072211
T:Mola
F:Som Ørnereden paa Klippens Tind

Som Ørnereden paa Klippens Tind
ligger Mola,
og stille Skyerne glider ind
over Mola,
I Byen de snævreste Gyder sig vride,
to Høns kan lige gaa Side om Side
paa Gaden i Mola.

Dens Huse trykker sig op og ned
mod hinanden,
en By, der ser i en Afgrund ned
over Randen,
men Middelhavet i Dybderne blaaner,
og Ryggen af Ætna mod Himmelen skraaner
med Sneen og Branden.

En lille By, som den lave Sky
gæster gerne,
og ej et Hus i den hele By
er moderne.
Men Verden er vid om den trange Bolig,
og Blikket er frit og Sjælen fortrolig
med alt i det Fjerne.

Og Barnet kvidrer fra Døren frem:
"Buon giorno!"
Og hvert et Hus har sin Dør paa Klem:
"Buon giorno!"
Den fattige By er en Bjergtinds Krone,
og Klokkernes Malme i Morg'nerne tone
vidt ud: "Buon giorno!"

Taormina, Jan. 1926.

I:larsent2001072212
T:Sicilien
F:Mod Syden

Mod Syden
i Lyden
af Middelhavets Farvesø
sig hviler
og smiler
Evropas Sommer-Ø:
Sicilia, hvis Kløfter har
en Blomstervaar i Januar,
en Skønhed
og Grønhed,
en Himmel høj og klar.

Mimoser
og Roser
de soler sig i salig Drøm,
Agaver
i Haver
og rundt ved Klint og Strøm,
og Figenkaktus er besat
med Knuder som et Troldekrat,
kun Øde
at møde,
hvor Fjældet luder brat.

Violer,
Symboler
paa Himmelblaa og Evighed,
gav Luften
en Duften,
som ind i Sjælen gled;
med hvide Blomster staar i Læ
det unge myge Mandeltræ,
det ryger
og ryger
fra Ætnas hvide Bræ.

Mod Syden
i Fryden
af evig, evig Sommerdrøm
sig hviler
og smiler
midt i sin dybe Strøm
Sicilia saa lys og mild
med Dybet fyldt af evig Ild;
hun hviler
og smiler
og dølger Luen vild.

Taormina, 21. Jan. 1926.

H1:Viser

I:larsent2001072213
T:Spillemandens Vise
F:Signorina! Tag mine Roser!

Signorina! Tag mine Roser!
 De er plukket til dig,
 de er kysset af mig
under Elskovens glødende Gloser.
Jeg er i din Dejlighed ganske skudt,
saa kom, lad os elske som Ild og Krudt.
 Signorina! Tag mine Roser!

Se, jeg stemmer blidt Mandolinen,
 og jeg perser hver Streng
 til en Sang ved din Seng,
som man perser af Druerne Vinen.
Haa hej, jeg ser dit beruste Blik,
vent blot, til jeg elsker for fuld Musik!
 Se, jeg stemmer blidt Mandolinen.

Signorina! Tag mine Roser!
 Riv dig løs, riv dig løs
 fra din forrige Knøs,
naar han lokker paa listende Hoser.
Ja, slaa ham Bukettens Rosentorn
imellem de famlende Følehorn.
 Signorina! Tag mine Roser!

Saa, nu klinger klart Mandolinen,
 giv nu Agt, giv nu Agt
 og hold Ørene strakt
som deroppe i Maanen Kaninen.
Haa hej, efter Noder lad Hjertet slaa,
saa danser vi lige i Himlens Blaa.
 Ja, nu klinger klart Mandolinen.

Signorina! Kys mine Roser,
 mens jeg synger for dig
 og du lytter til mig,
til min Sang, som af Kærlighed oser.
Jeg elsker dig lige til sidste Vers,
jeg elsker dig baade paa langs og tværs.
 Signorina! Kys mine Roser!

I:larsent2001072214
T:Pateren og Maria
F:Maria! De korte Kjoler, jeg ser dig bære

 Maria!
De korte Kjoler, jeg ser dig bære,
er uden Blusel og Tugt og Ære,
for Dyden yder de daarligt Læ,
du gaar i Synden til dine Knæ.

 Maria!
Og Haaret har du fra Nakken skaaret,
imod Naturen er Drengehaaret,
tænk dig Madonna i Jomfruvaar
med Straalekrans om et Drengehaar!

 Maria!
Ja tænk dig Eva i Paradiset
med Drengenakke - hun fik af Riset
og joges ud med et vældigt Knald,
før hun fik Tid til sit Syndefald.

 Maria!
Det vækker ogsaa min fromme Harme
at se de buttede bare Arme,
du skulde været et Himlens Aks,
men er en Djævelens Rævesaks.

 O Padre!
Hvad skal jeg svare? Du ser saa nøje,
jeg frygter Skæven, du har i Øje,
og naar jeg kommer til Skriftestol,
da trækker jeg i min lange Kjol.

 Maria!
Det nytter ikke ved Bod og Skrifte
at spille dydig og Hammen skifte,
og hvis du føler et Himlens Kald,
kom som du var i dit Syndefald.

 O Padre!
Jeg er et Fejltrin vist af Vorherre,
thi hvad jeg skjuler er meget værre,
og saa du mere end Ben og Arm,
jeg tror, du knuste mig i din Harm.

 Maria!
Du taler blidt, men du er forhærdet,
du er et Lam, som brød ud af Gærdet,
men glem dog ikke din Skriftestol,
om saa du glemmer din hele Kjol.

H1:Den Gamle Kone fra Minuto

I:larsent2001072215
T:Den Gamle Kone fra Minuto
F:Over Kløften bag Amalfi

Over Kløften bag Amalfi
er den lille By Minuto
med en faldefærdig Kirke
og en Klynge simple Huse.

Men fra Torvet i Minuto
ser man ud i Verdens Skønhed.
Opad, opad vinker Bjerget
med en høj og ensom Pinje.

Udad vinker Golfens Vidder
og i Øst Ravellos Haver,
og i Øst Ravellos Huse
henad Ryggen af en Bjergskrænt.

Nede vinker Mølledalen
med den gamle By Amalfi
mellem Klipperne ved Stranden,
med Duomens Taarn mod Himlen.

Tæt derved er Dragedalen
med Atrani By, der bygger
under, opad, ind i Klipper,
mellem Dalens Dragekæber.

I den lille By Minuto
vrimler Børn fra alle Døre,
Svin i Gadens Trapper grynter,
Mænd og Kvinder gaar med Byrder.

I den lille By Minuto
leved der en gammel Kone,
lille, rynket, graa og udslidt,
men med unge stærke Sønner.

I sin Ungdom gik hun spændstig,
rank med Byrder paa sit Hoved,
i de samme skønne Bjerge,
paa de samme svære Stier.

Tretten Hundred Trin at dale,
tretten Hundred Trin at stige
ned og op ad vredne Trapper
det var Turen til Amalfi.

Did hun gik med Vin i Høsten,
gik paa alle Aarets Tider,
snart med Varer til at sælge,
snart med Varer, som hun købte.

Hurtigt nedad, langsomt opad
under Solens hede Straaler
saadan gik hun fra sin Ungdom,
til hun blev en gammel Kone.

Op og ned ad disse Trapper,
rundt imellem disse Bjerge
vandrede hun fra sin Ungdom
Haaret graaned under Solen.

Til hun saa det blidt og sorgfuldt,
at det led mod Livets Aften:
Vej til Scala, til Amalfi
alle Veje gik mod Graven.

Ned hun satte sig paa Kanten
af en Sten i Fjældets Side,
stirred vide over Havet,
vide over By og Bjerge.

Solen brændte. Alt var stille,
blaa var Himlens hule Hvælving,
grøn, violblaa, drømmegylden
lyste Middelhavets Vidde.

Fjernt sydøst som Taagebjerge
laa det høje Land bag Havet,
halvvejs hyllet ind i Himlen,
fjernt som blaa og taaget Ungdom.

Ak som Ungdom, ak som Ungdom!
Hist ved Bjergets Fod Majoris
Huse som en Blomsterklynge
straaled Solens Skin tilbage.

Pinjen i Cimbrones Have
bredte ud sin Krone ensomt,
som en Solskærm for en sunken
tusindaarig Søvn i Jorden.

Kirkeklokker i Ravello
klang og klemted over Kløften,
Malmens ømme mørke Røster
svøbte sig i Dagens Straaler.

Hør - en Pigestemme synger.
Nogle smaa og korte Klange
flyver ud fra Pigens Læber
som fra Reden Fugleunger.

Først en Pakke, saa et Hoved,
saa en Pige stiger langsomt,
stanser, stiger lidt og synger
som smaa Vingeslag i Luften.

Og hun gaar forbi og smiler
med de unge kaade Øjne,
mørk og myg og sejstenaarig,
venligt smiler Marietta.

Ungdom, Ungdom. Se hun stiger,
fjedrer paa de bare Fødder,
Musklerne i hendes Lægge
leger glatte under Huden.

Og den gamle Kone føler
en Beklemthed i sit Hjerte,
som en Sten var lagt at stemme
Vældet i en Kildes Munding.

Saadan gik hun i sin Ungdom
fjedrende paa bare Fødder.
Og en Sommerdag en Yngling
fulgte opad efter hende.

Og han sang en lystig Vise,
mens med Øjnene han fulgte
hendes myge Pigemusklers
glatte Gliden under Huden.

Aa - hvor var det dengang Solskin,
aa hvor tindred Middelhavet,
aa hvor ømt de fjerne Bjerge
svøbte sig i Luftens Blaanen.

Alle Dagene om hende
laa som Kuglesvøb af Dunfrø
rundt om Løvetandens Hoved,
laa som Glorier af Drømme.

Og de mørkblaa Maanenætter,
der paa disse Dage fulgte,
som en Pige skifter Kjole!
Aa de mørkblaa Maanenætter.

Alt forgik. De unge Munde
kyssed sig tilsidst i Slummer.
Solen rendte gennem Dagen,
Maanen rendte gennem Natten.

Aldrig skinned nogen Sommer
ud i Evighed som denne,
altid Sommer var dog Sommer,
men hvor endte de dog alle?

Han var død forlængst. Og dengang
var hun selv en falmet Kone.
Aa men nu - hun skyed Spejlet,
ligned kun et runkent Æble.

Dog var Jorden endnu Jorden,
dog var Solen endnu Solen,
og det gamle Hjerte hulked
efter Glansen af sin Ungdom.

Men hun havde sine Sønner,
nu stod de jo midt i Vaaren,
nynned, naar de unge Piger
trined forrest opad Trapper.

Og de glemte hende ikke,
selv om hendes Ungdom visned.
Nej, jo mer hun maatte visne,
desto mer var de i Grøde.

"Grat'<note>Grat' (Dial.) - grazia, Tak.</note> Madonna! Grat' Signore!"
Tak til alle Himlens Kræfter.
Disse gode stærke Sønner
arved hendes tabte Ungdom.

Maatte Aarene gaa langsomt,
gaa med Sol og gode Stjerner
over deres Ungdoms Dage,
saa de kunde vare længe.

Og hun saa med deres Øjne
frem mod Havet og Amalfi,
frem mod Skræntens Pinjekrone,
frem og ud i Evigheden.

I en mørk og fattig Stue
laa en lille vissen Kone
stille paa det hvide Lagen,
lange Lys var tændt ved Sengen.

Død i Gaar, i Dag i Graven!
Landet har en Lov, der byder:
den, der dør, skal ned i Jorden
før det næste Døgn er gaaet.

Hendes Sønner stod ved Sengen,
stod og hulkede som Drenge,
stod med Hjertets Rødder revet
fra et dødt og visnet Hjerte.

Stille laa hun paa sit Lagen
i den gamle slidte Kjole,
den, hun bar, naar hun var ude
paa sin Færd i Bjergets Stier.

Kun de graa og grove Strømper,
som i tykke Saaler endte
hendes Sko i Bjergets Stier -, 
fulgte ikke med i Graven.

I sin gamle slidte Kjole
laa hun paa det hvide Lagen,
men med nye Silkestrømper
og med Laksko fra Amalfi.

Her paa Jorden var hun plyndret
for sin Ungdom, for sin Skønhed,
graa og fattig var hun bleven
under Livets Aag og Trældom.

Silkestrømper dog og Laksko
thi maaske bag Grav og Skærsild
kunde hænde sig, hun kaldtes
til en Dans paa Himlens Roser.

H1:Byfogden i Pontone

I:larsent2001072216
T:Byfogden i Pontone
F:Giovanni Domenico Verone

1.
Giovanni Domenico Verone
var engang Byfoged i Pontone.

Gaar vi tre Aarhundreder tilbage,
saa møder vi hans Nætter og Dage.

Endnu i Pontone kan man finde
om ham det besynderligste Minde.

Paa Verandaens Bagvæg er til Skue
et Billed, som faar Sjælen til at grue.

Man ser det fra Gaden i Pontone,
naar man nærmer sig Palazzo Verone.

Man ser paa Billedet i Skyggen
Skeletter falde Røvere i Ryggen.

Og Hug over Røverne hagler
fra Laarbens løftede Slagler.

Røverne render uden Mæle
med Dødsrigets Hær i deres Hæle.

2.
Mellem Sciroccovejrets Skyer
laa de forfaldne gamle Byer

henslængte og halvvejs Ruiner,
men med Fortidens adelige Miner,

i Bjergenes Sider og Spalter
i Klyngevis om Kirke og Alter.

Om Dagene Klokkernes Malme
mod Himlen sendte deres Salme

og kaldte over Pinjer og Cypresser
de fromme til Andagt til Messer.

De løfted deres evige appello
over Scala, Minuto, Ravello,

og Faarene fulgte deres Hyrder
og bar i Fromhed deres Byrder.

Og Pigerne blomstred under Kjolen
og Ynglinge tralled under Solen.

Kun sjældent hørtes nogen Klagen
saalænge de levede i Dagen.

Men sænkede sig Bjergenes Skygge,
saa blegnede den rolige Hygge.

Og nærmede sig Natten den sorte
stod Angsten bag de skoddede Porte.

Thi oppe i Castello del Petraro
og Ruinerne i Monte Brusaro

og andre hemmelige Steder
havde Røvere hemmelige Reder.

Saa kom de til Byerne om Natten
og krævede Andel i Skatten,

som de flittige havde sig sparet
og med største Omhu forvaret.

Var Ejeren mandig og modig,
blev Dolken blottet og blodig.

Værst var det for de ensomme Hytter,
som kun havde Himlen til Beskytter.

Deres Folk under Jorden sig gemte
og troede sig af Himlen forglemte.

Deres Bønner var som kvalt bag et Bidsel
af de klaprende Tænders Gnidsel.

Værst var det, naar Maanen var borte,
søvnløse var Nætterne de sorte.

Af Rædsel var Sindene grebne
og ved Lejet laa Knivene slebne.

3.
Giovanni Domenico Verone
var da Byfoged i Pontone.

Fra Amalfi fik han Befaling
til uden Frist og Forhaling

at samle omkring sig en Skare
og ud imod Røverne fare.

Snart mange af dem maatte sukke
bag Fængselets Rist og Lukke.

De boltet og bundet blev baarne
til Bo i de mørke Taarne.

Men mange slap dog med Skrækken
til Huler i Klippevæggen.

Der laa de i Klipperevnen
og lagde deres Planer til Hævnen.

4.
En Dag var Giovanni Verone
langvejs borte fra Pontone,

en Vandring paa Embeds Vegne
i Bjergenes vildsomme Egne.

Over Bjergene gik han fra Gragnano
i Retning af Svælget Megano.

Et Øjeblik vilde han stanse
og hvile ved en gammel Skanse.

Han saa fra Monte Brusaro
mod Castello del Petraro,

der laa saa ensomt og øde,
som Bolig for Skygge og døde

over Huse, Haver og Byer
mellem de vandrende Skyer.

Det var graat som selve Fjældet,
af Aar og af Uvejr ældet.

Forvitret løfted sig Væggen,
som vokset af Klippe-Eggen.

Da følte han bagfra Arme,
der greb ham med hævnsyg Harme.

De greb ham om Haandled og Nakke:
"Signore! Vi kommer for at takke!

Signore Giovanni! Signore!
Her kommer vi smaa og store.

Du bragte vore Brødre til Jammer,
til Forhør i det pinlige Kammer.

Vi siger dig Synderne saa gerne
og baade med Avne og Kerne.

Vi savner til Skrifte en padre,<note>padre, Fader, Skriftefader.</note>
men husk: du maa ikke sladre.

Det er skønt at faa lettet Sindet
uden at faa plettet Skindet.

Hør efter, hvis Gods vi har røvet,
hør efter, hvis Pander vi har kløvet.

Og husk nu det hele, som er hændet,
de Kvinder, vi har kværket og skændet,

de Hytter, vi brændte, saa i Reden
en Beboer undertiden blev sveden.

Sig det ikke til nogen, Signore!
De andre vil det aldrig more.

Du fik vist for meget at vide.
Lad os bringe dig lidt til Side."

Da spurgte Føreren Albano:
"Kender du Dybet Megano?

Kom, følg os, amigo caro,<note>caro amigo. kære Ven.</note>
lidt østpaa ad Monte Brusaro.

Lidt hurtigt! Kammerater, grib ham!
Stød ham! Stik ham og knib ham!

Se saa! Nu gaar det! Her er det!
Se nedad, Signore! Staa nær det!

Heroppe ved Skrænten er Øgler,
der snor sig i Bugter og Bøjler.

I Gabet dernede, som dig fanger,
er armtykke slimede Slanger.

Paa Bunden, hvortil du daler,
er Djævle med skællede Haler."

Saa greb de Giovanni Verone:
"Skal vi hilse fra dig i Pontone?"

Saa slynged de ham ud over Dybet:
"Vil du hilse Djævlene og Krybet."

5.
Giovanni Verone forstummet
sank som et Stjerneskud i Rummet.

Han følte sig flyve og svimle
gennem de milevide Himle.

Mens Engle fløj om ham som Fugle
og danned en beskærmende Kugle.

Han vidste ej, hvor langt han var fløjet,
thi Kuglen lukkede for Øjet.

Men før han var falden til Hvile
var der mindst fløjet hundrede Mile.

Han vidste ej, hvorlænge det vared,
men i Timevis havde han faret.

Han var fyldt af en Susen og Syngen
og hans Blod af en svimlende Gyngen.

Saa sank han afmægtig og længe
i en Søvn som paa Saligheds Enge.

6.
Giovanni Verone blev vaagen,
men saa ej noget eller nogen.

Han stirred med al Øjnenes Styrke,
kun i Mørke og Mørke og Mørke.

Ej Stjerne var tændt for at tindre.
Laa han i Jorderiges Indre?

Han hørte som halvvejs i Drømme
en Brusen af jagende Strømme.

Han turde ej Lemmerne røre.
Kanske var de brudte og skøre.

Hans hele Væsen var saa mødigt,
og Legemet rørte sig nødigt.

Omsider saa han i det fjerne
et Hul i Mørket og en Stjerne.

Han tænkte næsten med Forfærden:
"Saa er jeg altsaa dog i Verden."

Hans Fingre famled mellem Stene,
hans Fødder vaded mellem Grene.

Saa leved han endnu og var bevaret,
af Himlene og Helgenene sparet.

Og langsomt mod Stjernen frem han famled,
mens Grus og Sten fra Fødderne ramled.

Han kæmped sig og lemped sig af Gruben,
mens Angsterne klemte ham om Struben.

Han sneg sig gennem Valle di Dragone<note>Valle di Dragone, Dragedalen.</note>
i Nattens Mørke hjem til Pontone.

7.
En Skumring gik Giovanni Verone
hjemad fra Scala til Pontone.

Da mødte han Røveren Albano,
hans Dommer til Døden i Megano.


Og Føreren fulgtes af sin Bande.
En Skygge mørkned deres Pande.

Giovannis Kinder blev saa hvide,
som saa man et Spøgelse skride.

Og Røverne skjalv i deres Laser
og sank for hvert Skridt i deres Haser.

Giovanni. Jovist, de havde kendt ham,
men Helvede maatte have sendt ham.

Et Genfærd var han - det var givet
fra Megano slap der ingen med Livet.

Selv Djævlen ej mer kunde fri dem.
Men Giovanni skred tiende forbi dem.

Han saa deres Angst og blev rolig
og vendte kun sit Blik mod sin Bolig.

De stod der med klapprende Tænder
som Is var deres Fødder og Hænder.

Da hvæsede Føreren Albano:
"Ingen slap med Livet fra Megano.

Men det var Giovanni. Jeg har kendt ham.
Og jeg troede, Satan havde brændt ham.

Se nu staar vi øverst paa Listen
til selv at svides over Risten.

Her staar vi. Rædsel har besat os
og Himmel og Helvede forladt os.

Her staar vi med Dommedag i Minen
og luder mod Luerne og Pinen.

Men førend I staar bundne til Pælen,
send Spøgelset et Skud gennem Sjælen.

Giv Ild, bring Skyggen til Blødning,
jag Bly i den forbandede Dødning."

Og alle Mand jog Kolben til Kinden
og Flammerne nyste gennem Vinden.

Men for langt var Giovanni nu borte.
Snart lukked hans Palazzo sine Porte.

8.
Siden havde Røverne erfaret,
at den sande Giovanni var bevaret.

At han ej i deres Afgrund forblødte,
men at ham personlig de mødte.

At Hævnen kunde vente dem snarlig,
thi dobbelt var Giovanni nu farlig.

Og det syntes jo, at Himlenes Magter,
at Helgene og Engle var hans Vagter.

Mod disse hjalp ej Kølle eller Kævle,
vel næppe nok en Livvagt af Djævle.

Dog maatte det nu bære eller briste,
det var Livet at vinde eller miste.

Der var næppe anden Udvej tilbage
end at skaffe Giovanni af Dage.

En Nat opad Klipperne de triner
til Castello del Petraros Ruiner.

Og med rustent og rystende Mæle
loved de den onde deres Sjæle,

naar de døde af Sygdom eller Ælde,
hvis han hjalp dem i sin gyselige Vælde

mod den farlige Foged i Pontone,
Giovanni Domenico Verone,

saa han virkelig blev tagen af Dage
og ikke vendte mere tilbage.

Maanen var hyllet i Skyer,
da de nærmed sig de slukkede Byer,

Minuto og nederst Pontone,
hvor de stansed ved Palazzo Verone.

Ved Dørene Vagter de satte,
Gaderne var tomme og forladte.

For Naboer frygted de ej meget,
de laa vel og rystede paa Lejet,

i Fald de Lyden kunde høre
af Huggene mod Fogdens Døre.

Da vaagnede forfærdet hans Kone:
"Det er Røverne, Giovanni Verone!

Jeg hører dem hugge og støde.
Om lidt er vi blodige og døde."

Giovanni rejste sig og lytted.
Han blegned, og Hænderne han knytted.

Huggene rystede hans Bolig.
Da hvisked han: "Maria! Vær rolig!

Lad dem hugge, støde og bore.
Os vogter den hellige Signore.

Hans Moder Madonna belønner
vore Rosenkranse og Bønner.

Og Helgene og gode Stjerner
mod Røvernes Ondskab os værner.

Da jeg dømtes til Døden af Albano,
som San Stéfano saa jeg fra Megano

Himlen aaben i det fjerne
og førtes af Hulen ved en Stjerne.

Der er ogsaa en Vagt om vor Bolig.
Maria! Jeg ved det. Vær kun rolig."

Og pludselig sagtnede Larmen,
men Døren laa stadig i Karmen.

Da aabnede Giovanni en Skodde
og prøved deres Fare at lodde.

Da saa han over Aas og Tinde
Maanen mellem Skyerne skinne.

Og Røverne rendte under Raaben
og tabte baade Huer og Vaaben.

"Englene!" skreg deres Kæfter,
"det er os, det er os, de er efter."

Som med gloende Klør i deres Sjæle
og den evige Ild i deres Hæle

styrtede og stimede Banden
i Rædsel langs Afgrundsranden.

Men ned ad Kirkegaardens Trapper
kom en Skare i hvide Kapper.

Maanebelyste og hvide
som Genfærd ved Midnatstide.

Det var Mænd, som hjemad vendte
fra en Ligfærd, der nylig endte.

Men Røverne søgte til en Zone,
der laa langt, langt borte fra Pontone.

9.
Giovanni Domenico Verone
var engang Byfoged i Pontone.

Endnu i Byen kan man finde
om ham det besynderligste Minde.

H1:Floras Rejse

I:larsent2001072217
T:Floras Rejse
F:Jeg har fulgt i Vaarens

Jeg har fulgt i Vaarens
 Spor som en Trækfugl følger,
mødte hende ved Nytaars- 
 tide i Syd-Evropa,
fra Messina-Strædet
 vi fulgtes til Limfjords-Bølger.

Ned jeg fôr til Italiens
 Støvletaa espresso,<note>espresso: hurtigt.</note>
sejled paa tredive Minuter
 fra Scylla og til Charybdis,
bukkede høfligt for begge
 Uhyrer og sa': "Permesso!"<note>Permesso: med Forlov.</note>

Og de lo og bukked
 og svared: "Prego Signore!"<note>Prego signore: Værsgo' min Herre.</note>
Saa steg jeg i Land
 paa Øen, hvor Ætna ryger,
Jorden laa i Sol
 med Kriblen i hver en Pore.

Toget fôr af Sted
 langs lange Middelhavs-Strande,
der var mørkegrønne
 skove med lyse Frugter,
henad Bølgerne hoppede
 kaade luftige Brande.

Langsomt langsomt hævede
 højt Vulkanen Ryggen,
blaalig laa den med Helvede
 rygende ud af Halsen,
ved dens Fod laa Flora
 i Solen og gøs for Skyggen.

Men Gudinden smilte:
 "Se mine grønne Riger,
se mine Blomster i alle
 Haver, i Mark og Bjerge,
se de blomstersmykkede 
 Børn og leende Piger!

Se, Orangerne gløder
 i Løvet som fulde Maaner,
se, hvor Ungdommen leger
 og ler i Kaktuskrattet,
se Mimoser i Sol
 og se, hvor Violerne blaaner.

Mandeltræerne sprænger
 Knoppen langs alle Grene,
ud de springer, de hvide
 Bloster med røde Centrer,
se det spirer af alle
 Revner i Fjæld og Stene.

Se Signore! hvor alt
 sit Indre mod Lyset vender!
Kællinger halser, og Æsler
 skriger, besat af Djævle,
legende Unger paa Stenene
 sidder med bare Ender.

Alt er i Gænge, jeg har
 hernede besørget Miraklet,
nu skal der avles og kurres
 og kysses ved Sol og Maane,
mærk dig Duften, og se
 paa Mylret og hør Spektaklet!

Livets frodige Larmen
 og Hujen er mine Salmer,
Foraarsbrisen fører dem
 ud over alle Vidder,
hør, hvor det suser saligt
 i Ceder, Cypres og Palmer.

Nu du kender Signora<note>Signora: Frue (Fru).</note> Fiora,
 vær min garzone,<note>garzone: Tjener, Knøs.</note>
følg mig nord i Evropa
 og pris min gavmilde Gerning,
lad din Lyra for mig
 i lysende Lovsang tone."

Flora løfted sit skønne
 Legem og gled gennem Luften,
hvisked: "Du er for tung,
 følg du kun efter med Toget!
Du kan spore min Sti
 alene af Landenes Duften."

Toget fôr om Natten
 igennem Calabriens Mørke,
fôr som ængstede Sjæle
 med onde Aander i Hæle,
jeg steg ud ved Morgenens
 Gry for Flora at dyrke.

Autoen bugted sig ud og
 ind i Klippernes Side,
under mig lyste Salernos
 Golf i den gyldne Morgen,
Mandeltræerne stod
 i Skyer af Blomster hvide.

Flora var kommen først,
 jeg hørte Latteren klinge,
tusinde Meter oppe
 sad hun og lo: "Godmorgen,"
sad og lo i en Kløft
 og lod sine Kilder springe.

Op jeg gik ad Bjergenes
 Veje blandt Vin-Terrasser,
violette Krokus
 blomstrede alle Vegne,
Ferskentræer stod skjult
 blandt rødmende Blomstermasser.

Foran Tohjuls-Vognene
 Æslerne sled i Skaglen,
og fra skjulte Kroge
 i Hytter og Halv-Ruiner
dirrede Luften af Hane- 
 galen og Hønekaglen.

"Buon giorno Signore,"
 lød det fra Vejens Vinjer,
hvor Italiens Bønder
 puslede solskinsglade,
ud de stille Kroner
 bredte Aasenes Pinjer.

Videre gik min Vej
 imellem Grene og Bloster,
til jeg stod ved en Port
 med Kors og Spyd og Lanser,
aa her var det den skønne
 Chiara gik i Kloster.

Her er lukket for Verden,
 Slaa for Festen og Vaaren.
Her gaar den skønne Chiara<note>Chiara: Klara.</note>
 bag den dobbelte Jernrist,
til hun bæres en Dag
 til Campo santo<note>Campo santo: Kirkegaarden.</note> paa Baaren.

Flora stod pludselig hos mig:
 "Hør mig, min Rejsefælle!
Piner dig Synet af Klostret
 stedse ved Tanken om Chiara?
Jeg stod nylig ved Muren
 udenfor hendes Celle.

Hvisked ind gennem Vindvet:
 "Sidder du her i sorte
Klæder som Fange, mens jeg
 klæder din Jord i Farver?
Hvorfor i Livets Gry
 famle ved Dødens Porte?

Mærker du aldrig, Pige,
 de himmelske Fakler oser?
Fik du Snavs paa din Fod?
 Fik du en Plet paa din Kjole?
Flyr du for Skarnet, som nærer
 Jordens duftende Roser?

Dyreste Guldkorn findes
 af blinde Høner i Skarnet.
Selv om I flygter fra Jorden,
 Jorden dog sluger jer alle.
Søde lille Madonna!
 Sig mig, hvor har du Barnet?

Skønne Pige! Dit Ansigt
 synker mod dine Puder.
Slægtens Afgrundsrædsel
 suged jer i sin Afgrund.
Hvi forlod I Naturen
 og eders gamle Guder?

Men forgæves at kalde
 paa dem bag Klostrets Rister.
Dag for Dag de øger
 deres Afstand fra Verden.
Lever i deres Celler,
 som laa de i deres Kister.

Vaaren vækker dem ikke
 med sin duftende Gave;
naar engang de sover
 saa dybt som de kan sove,
skal jeg vække Blomster
 til Live paa deres Grave.

Kom, du staar og blegner
 og føler Afgrunden suge,
er du ved at svimle,
 se ud i de lyse Himle,
Luften og Duften skal vælde
 ind gennem Lem og Luge."

Og jeg lod Gudindens
 Øje mit Sind besværge,
følte atter Blodet
 pulse i mine Aarer,
mens hun drog fra Himlen
 Slør om de fjerne Bjerge.

Flora fløj nu atter
 hen over Klippernes Kamme.
Jeg kom langsomt efter
 og fandt hende i Pompeji.
Flora kom fra Vesuv,
 og selv var hun Fyr og Flamme.

Kaad hun blinked til mig,
 hæved igen sin Stemme:
"Her er godt at være
 mellem de lyse Minder;
her i de gamle Gader
 føler jeg mig som hjemme.

Selv om ej du finder
 rejst for mig noget Tempel
var jeg Byens Glæde
 og Sjælen i mange Fester,
og jeg satte paa Livets
 Gang mit gyldne Stempel.

Mange søde Piger
 lod mig i Oldtid smykke
Haar og Pande, før de
 gik til de ømme Møder,
Lundene klang af Hvinen
 og Latterskred af Lykke.

Tit gik vi tre sammen:
 Venus, Bacchus og Flora,
da tog det til at syde
 i Hus og Gade og Gyde,
saa Surhed i Krogene mumled:
 Sodoma! Gomora!

Dine Dage er blege,
 dine Nætter er tamme
mod, hvad Sol og Maane
 belyste, da jeg var Pige,
Lystighed og Letsind
 drypped med Svovl og Flamme.

Nu er der løftet Finger
 hver Gang en Sjæl sig fryder,
kolde Omslag venter,
 hvor hede Pulse banker;
raadner der een af Laster,
 saa raadner der ti af Dyder.

Hanen, der kredsed om Hønen nys,
 saa hun faldt alvorligt,
staar nu paa Kirketrappen
 og galer op i Himlen,
som han i Sjælen er hævet
 højt over alt korporligt.

Pompeji! Ak hvorlænge
 varer en Dans paa Roser?
Da Festen galmed højest,
 gik der jo Hul paa Bylden,
paa Bjerget, du ser derovre,
 som stadig ligger og oser.

Vulcan i Aske hylled
 Tempel, Bordel og Snaske,
og Skræk og Vanvid raste
 i Flugt til alle Sider,
saa endnu Glæden stjæles
 i Skjul under Sæk og Aske.

Min gamle By Pompeji!
 Gaderne ligger døde,
men rundt omkring dig slynger
 jeg Krans i alle Farver,
kun Bjergets Smuld vil aldrig
 beklædes af min Grøde.

Om i Sol den brændes,
 om den i Regnen bades,
Toppen er gold og graa
 og er et bestandigt Minde
om en gammel Fejde
 mellem Vulcan og Hades."

Derpaa tav Gudinden
 og tabte sig lidt i Minder
fra den gyldne Tid,
 da Gudernes Hof laa nede
lige over Skyerne
 paa en af Jordens Tinder.

Mod Gudindens Næse
 sprang Blomster af unge Træer
for at prise hende
 med deres første Dufte,
Blomster spired af Marken
 mellem Gudindens Tæer.

Pludselig strøg hun fra Panden
 smaa lette Foraarsskyer,
sagde: "Lad os nu se os
 lidt mere om i Egnen.
Jeg skal vise dig en
 af Landets ældste Byer.

Rejs med Toget sydpaa
 og mød mig i Salerno,
tag en Auto der,
 jeg sætter mig ved din Side,
saa kører vi over Sletten
 langs med Mare interno.<note>Mare internum (lat.): Middelhavet.</note>

Af Byen, vi besøger,
 er kun tilbage en "resto",<note>resto: Rest.</note>
men der skal du erkende
 de gamle Guders Vælde,
vi dvæler i nogle Timer
 ved Templerne i Pesto."

Kort sagt: I Salerno
 var Gudinden paa Pletten.
Pelsklædt, fuldt moderne
 steg hun med mig i Bilen.
Ud vi suste i Solskin
 sydpaa over Sletten.

Henad en Ager gik
 en Bonde og vendte Sværet,
langsomt brød han Jorden
 med sin gammeldags Træplov,
Oksernes Horn stak lange
 og vidtadskilte i Vejret.

Og jeg sa' til Gudinden:
 "Jeg drømte i Nat, jeg var hjemme,
saa, hvor Bønderne gik
 bag Ploven oppe i Danmark,
hypped til Hestene, hørte
 Lærkens Morgenstemme.

Hvor der er langt til Danmark,
 og det synes mig længe
siden jeg gik mellem Danmarks
 Bakker i Sommersolen,
saa de jyske Køer
 græsse paa Agre og Enge.

Her jeg mindes min Bedstefars
 Sagn bag min Barndoms Rude
om hans Tid, da Danmarks
 Bønder pløjed med Hjulplov,
medens Furen langsomt
 droges af sindige Stude."

Og Gudinden vender sig
 hastigt mod mig og rømmer
sig og siger: "Javist,
 javist du drømmer om Danmark,
men nu gælder det mer,
 hvad du ser, end hvad du drømmer.

Ja, du drømmer om Danmark,
 hvor de pløjer med Heste
Parvis spændt foran
 den gode moderne Jærnplov,
men, Signore, sig mig:
 er deres Avl den bedste?

Ja, du drømmer om Danmark,
 hvor alle kan skrive og læse,
men, Signore, fortæl mig,
 hvad de skriver og læser,
er det der, man skiller
 Skyerne med sin Næse?

Danmark, hvor Fremskridts-Karle,
 til al Reform kapable,
spreder den nye Guano
 af Mærket Folkekulturen - 
sig mig: mon det passer,
 at den er den mest rentable?

Aa, Signore, stik din Finger
 i det, du staar paa,
prøv at sanse det,
 der ligger din Næse nærmest,
det, jeg i Øjeblikket
 er ude at vække Vaar paa.

Ser du: disse Bønder,
 som endnu pløjer med Stude,
de er Naturens Børn
 og glædes ved mine Gaver,
rige, om Stuen er tom
 og Vindvet et Hul uden Rude.

Men du maa ikke tro,
 de derfor har mindre Klogskab,
selv om de ikke alle
 er hele og halve Statsmænd,
selv om de ikke byder
 dig Sæde opad et Bogskab.

Let skal jeg finde en Bonde,
 som kan dig overtyde
om, at han fuldt forstaar
 at ordne dig i en Handel,
saa du skal føle dig hjemme
 og tro, du har mødt en Jyde."

Jeg blev stilfærdig, jeg syntes,
 Gudinden var halvt fanatisk,
og jeg frygted at støde
 saa høj og herlig en Dame,
som desuden var fordomsfri
 og demokratisk.

Da jeg tav, saa spared
 hun mig for flere Røfler,
tavse kørte vi gennem
 den vaarlig vakte Campagne,
langs med Orangelunde
 og græssende Hjorde af Bøfler.

Nærmere kom vi de skønne
 Bjerge, der hvilte sløret,
som en nyfødt Verden,
 endnu i Svøb af Luften,
pludselig hvisked Flora
 venligt mig ind i Øret:

"Se de kønne hvide
 Smaabyer i Bjergets Side,
døsigt nyder de Nuet
 i deres Blomsterkløfter,
se det lille Bjerg,
 af Form som en Pyramide.

Mellem det og Golfen
 ligger den By, vi gæster,
se de stolte Søjler,
 der bærer en Drøm om Himle,
her er Guldalder-Gudernes
 høje Tempelrester."

Ud vi steg af Bilen
 og gik ad de gamle Gader
i Poseidons By,
 der laa som et Sagn i Dagen,
saa mod de ærværdige
 Sokler og Søjlerader.

Flora mælte: "De blev
 bygget for Evigheder,
dog blev Tiden haard,
 og nu værges Neptun og Ceres
imod Fader Iovis
 med pigget Lynafleder.

Glem dog Nutids Haand
 paa Oldtidens Helligdomme.
Over deres Rygge
 er Himlenes Vidder aabne,
og for Menigheder
 staar de for altid tomme.

Dog de staar med Foden,
 hvor Fortid i Tro dem satte,
hvor de gamle Hymner
 sig hæved med Offerrøgen,
selv om nu af Guder
 og Mennesker forladte.

Længst til andre Himle
 søgte de gamle Guder,
ingen Hekatombe
 bløder for Offerkniven,
og i Stedet for Hymner
 i Templerne Vinden tuder.

Mange Tusinde Aar
 skal dog Morgen- og Aftenrøde
disse Søjler og Sokler
 signe fra Horisonten.
Bild dig ikke ind,
 at vi gamle Guder er døde.

Taaber fra denne Dag!
 I mylrer paa Bjerg og Sletter,
tænker vel, disse Søjler,
 som nu staar ene tilbage,
det er Gudernes egne
 Ribben og raa Skeletter.

Taaber! Saalænge Ild
 af Vulkanernes Kæber spruder - 
Taaber! Saalænge Kirker
 og Huse i Jordskælv ramler - 
møder de samme Taaber
 stedse de samme Guder.

Og hvad end for Tiden
 I eders Guder nævner,
lever I under samme
 Kræfters Naade og Vrede,
enten om Solen smiler
 eller om Jorden revner.

Selv om Verdens Indhold
 præges med nye Stempler,
er dog Verden evig
 og altid den samme Verden - 
derfor, nye Taaber,
 knæl i de gamle Templer!" 

Floras høje Mine,
 de høje hellige Søjler,
alt betvang mig, besvor mig,
 besatte mig, saa jeg knæled
ned paa de gamle Sten
 blandt Jordens Kryb og Øgler.

Messed: "Jeg usle, som Lyset
 lokker og Ormen bider,
hør mig, Neptun og Ceres,
 gloria in excelsis!
Hør, det flygtige Nu
 hilser de evige Tider.

Jeg har gæstet Kirker,
 Klostre og Katakomber,
her, først her, er højt
 til Loftet og vidt til Væggen.
Men ej jeg ejer en Bøffel,
 endsige Hekatomber.

Dog mellem disse Søjler,
 hvor Søndenvinden galmer,
her ser jeg Verdens Vidder
 til alle fire Sider,
og Loftet er selve Himlen.
 Her synger jeg mine Salmer.

Her føler jeg Sjælen runden
 af Old, som længst er leden,
men nu, først nu, har eders
 Templer den rette Vælde,
først nu, da de staar aabne
 mod Rummet og Evigheden."

Flora syntes om Hymnen
 og hviskede sagte: "Amen."
Saa smiled hun kaad og venlig:
 "Vi mødes i Tiberstaden.
Nu er det igen paa Tide,
 jeg kaster Menneskehammen."

Borte var Gudinden.
 Jeg saa hende knapt forsvinde,
jeg saa mekanisk i Vejret,
 der sejlede langsomt Pelsen,
den rulled sig sammen og blev
 til en Sky omkring en Tinde.

I Rom blev jeg stanset af Flora
 i et af Byens Stræder.
Hun gik i Romerindernes
 Vinterdragt paa Gaden.
"Her maa en hedensk Gudinde
 gaa i katolske Klæder.

Vi maa skynde os lidt,
 thi mine Timer er knappe.
Gaa med mig først en Tur
 i Villa Borgheses Have.
Bi lidt. Og se, hvad de sælger
 her ved den spanske Trappe."

Jeg saa et Blomstervæld
 i alle Farver og Toner.
Jeg købte en stor Buket
 og skænked den til Gudinden:
Magnolier, Roser, Nelliker,
 gule og blaa Anemoner.

Men jeg vil springe over,
 hvad ellers jeg saa i Staden
og maa fortie mange
 af Floras Underværker,
ellers bliver min Vise
 saa lang som Iliaden.

Vi gæstede Florenz, Verona,
 Venedig og flere Byer,
saa Vaar og Vaar og Vaar
 og mødte Alverden frodig,
saa Solen skinne imellem
 Øer af Foraarsskyer.

Og Toget halsed af Sted
 og hosted, saa Skorstens-Osen
hyllede Ruderne tæt
 og sneg sig ind gennem Sprækker.
En Dag i Slutten af Marts
 mødte jeg Flora i Bozen.

Igen et Væld af Blomster
 saa jeg af Jorden bryde,
Hvidtjørn, Weichsel - det var,
 som fulgte en evig Vaar mig.
Byen laa salig og sov
 i den skærmende Alpegryde.

Hun viste mig Vejen til Walther
 von der Vogelweide,
Træet ved Pladsen stod grønt,
 mod Statuen vendte vi Blikket,
saa nynned Gudinden: "Unter
 der Linden an der Heide."

Jeg kendte Tonen og tænkte:
 Endnu staar Linden paa Engen,
og stedse - tandaradei - 
 kom Vaaren med Nattergalen,
endnu paa Solskinstæpper
 breder hun Brudesengen.

Og Walther staar paa Torvet,
 hans Mund er til Tavshed tvunget,
han staar der evig og stum
 i Vinden, Solen og Regnen,
men om ham toner det evigt
 af Sangen, han har sunget.

Gudinden smilte: "Naar denne
 Sjæl udødeligt klinger,
er det, fordi han elsked,
 hvad aldrig skal dø paa Jorden,
udødelig Vaar gav Sangen
 Udødelighedens Vinger."

Jeg hasted mod Nord, langs grønne
 Bjerge og lyse Floder,
Toget raste igennem
 de skønne Tyroler-Alper,
hjemad, hjemad igen,
 hjem til Danmark, vor Moder.

Og det føltes, som spired
 i Sindet en halvglemt Kerne,
da jeg ude fra Skibet,
 som skar gennem Østersøen,
øjnede Danmarks lave
 Taagekyst i det fjerne.

Da jeg ved Limfjordsbredden
 endelig sluttede Færden,
stod Gudinden der
 og lo med sin kaade Latter:
"Saa, nu staar du vel atter
 i Virkelighedens Verden.

Vær saa god. Jeg tænder
 dine Bakker og Sletter
i en Vrimmel, en Vildskab,
 en Drømmerus af Farver,
Foraarsgalskab, Lærke-
 kvidder og lyse Nætter.

Dog, naar du herefter,
 løftet af Hjemstavnsfryden,
stirrer hen over Danmarks
 Agre, Enge og Søer,
ser du bag din Banke
 blaane et Bjerg i Syden.

Nu Farvel, Signore!
 Flere min Magt skal kende,
jeg gaar højt til Nordens
 yderste Hyperboreer."
Saa forsvandt Gudinden.
 Og Foraarsvisen har Ende.

H1:Bacchusbruden

I:larsent2001072218
T:Bacchusbruden
F:Aurelia redte sit mulmsorte Haar

1.
Aurelia redte sit mulmsorte Haar,
som Elskovsgudinden i Skabelsens Aar,
med Legemet spændt af en bristende Vaar.

Hun kvidred en Hymne mod Venus i Sky,
og Tonerne tindrede glade og ny,
som Buer af Straaler i Morgenens Gry.

Omkring hendes Ungdom laa Klædningen klemt
og favned i Ømhed al Dejlighed gemt,
der syntes for salige Guder bestemt.

Hun dansede over den grønnende Jord,
og Vindene hvisked formummede Ord,
der bød hende Sæde ved Gudernes Bord.

Og Ynglinge længtes og lokked og sang.
Om Blomsternes Blomst i Pompeji der klang
et Lovsanges Kor under Pinjer paa Vang.

Der brændte en Ild i Aurelias Bryst,
i Øjnene glimtede Lynild af Lyst,
en Kræfternes Glitren af Kramper og Kryst.

Hun flagrede ud mod et flimrende Grys
vildt svangre og svimlende Sfærer med Gys,
som Myggen, der svirrer om Sfærer af Lys.

Sydvest skinned Golfen af Sollysets Brand,
og Sarnus gled ud mod det blinkende Vand,
en nynnende Slange i blomstrende Land.

Hun dansed langs Floden, hun kviddred og lo:
"Kom, Elskov, og ind mig i Øjnene glo
og hug mig i Hoften din heftige Klo!

Kom, Ørn, og slaa ned ved den blinkende Flod,
jeg tirrer din Vælde paa dansende Fod,
ram Byttet og bad dig i Latter og Blod!"

Hun dansed og sang som en daarende vild
og baded sin Sjæl i den evige Ild
og blinked til Verden umættelig mild.

Men Ynglinges Bejlen blev altid omsonst,
skønt Bøger de læste om Elskovens Kunst
og øved sig flinkt ved Hetærernes Gunst.

De vidste, hvordan man skal liste sig ind
paa Piger af alle Slags Sanser og Sind,
kun hun var for al deres Færdighed blind.

Og hun var just Drømmenes ypperste Maal,
den hedeste Drue i Lysternes Skaal,
den hedeste Lue paa Lysternes Baal.

2.
Mens Dagene fyldtes af Foraar og Duft,
saa Drømmene hylled den klare Fornuft,
lo Maanen i Nætternes mørkeblaa Luft.

Sydvest skinned Golfen af Sollysets Brand,
og Sarnus gled ud mod det blinkende Vand,
en nynnende Slange i blomstrende Land.

Og Pinjernes Lund foran Bjergene laa,
om Bjergene Luften slog Kaaberne blaa,
bag Bjergene ind man i Himlene saa.

I Norden sig hæved den nærmeste Top,
og Marker og Skove sig strakte derop,
en Avl, der laa ødsel i Blomst og i Knop.

Og Rankerne rendte om Stok og om Skaft,
og blindt de sig slynged i slumrende Kraft
og suged i Cellerne soldrukken Saft.

Vesuv bød Pompeji af Gaver et Væld,
og Ungdommen lo i dets Lunde ved Kvæld,
kun Tinden var øde og askegraat Fjæld.

Kun Tinden laa hen som et Aarenes Ar,
der aldrig en Frugt for de levende bar
og aldrig gav Skjul for et elskende Par.

Aurelia vaagned en Majmaaneds Nat,
en Røst hende raabte af Slummeren brat:
"Kom ud, thi jeg venter, af Længsel besat."

Det var vel en Drøm, men forunderlig sød
en Afgjans i Kamret af Ordene flød,
en Glorietaage af Ordenes Glød.

Hun strakte sig ud i sin Nøgenheds Pragt
og følte sin Hud som en daarende Dragt,
en Gud havde hende om Legemet lagt.

Og atter hun ind mellem Drømmene gled,
og atter kom Røsten, men højere, hed:
"Kom ud, du skal føle, hvad Længsel jeg led."

Det var vel en Drøm, men berusende hang
en Himmel om hende af Efterklang,
og jublende op fra sit Leje hun sprang.

Hun aabnede Skodden og stirrede stift
i Mørket, hvor Ildfluevingernes Vift
forsøgte at tegne en Flammeskrift.

En underlig Kalden, saa myndig og mild
som Susen af Ømhed, som Svøber af Ild.
"Jeg kommer. Nu kommer jeg!" raabte hun vild.

Hun svøbte sig ind og saa iled hun brat
af Kamret og ud i den duftende Nat,
der laa over By, over Bjerge og Krat.

Hun gik som i Søvne ad Gaderne frem,
saa fandt hun en Port, der var aabnet paa Klem,
og siden en Sti med en blomstrende Bræm.

Hun gik, som hun vidste, hvorhen hun var kaldt,
en Søvngængerfærden, hvor Ærindet gjaldt
for hende al Skæbnen og Lykken og alt.

Hun gik mod Vesuv, mod den mulmvilde Skov,
hvor Ulvene sporede Hjortenes Klov
og Galninge gik efter Piger paa Rov.

Hun gik under Løvhang, hun gik under Hæk,
hvor Fauner, Satyrer og Nymfer drev Gæk
og Stilhed stod stiv af den paniske Skræk.

Men fremad hun gik uden Hvile og Stans,
som ført af en lønlig guddommelig Glans,
og Fare og Mørke var ude af Sans.

Og Træthed betyngede ej hendes Fod,
hun gled som paa Vinger sin Elsker imod,
berust af en hemmelig Sang i sit Blod.

Det lysnede langsomt i Himlenes Blaa,
og lysende Øer paa Skovbunden laa,
og tydelig tegned sig Grene og Straa.

Det var den aftagende Maane, som steg,
som ind fra Sydøst over Landene keg
og stille sin Trolddom i Drømmene sneg.

Aurelias eget selvlysende Sind
sig vikled i Maaneskins-Straalerne ind.
Saa naaed hun Bjergets savtakkede Tind.

3.
Hun sank paa en Klippes fremspringende Knort,
hun lytted til Fjed af en springende Hjort,
som skyndte sig sky mellem Buskene bort.

Hun følte sig tynget og underlig mat.
Hvi laa hun heroppe alene forladt?
Og hvem havde kaldt i den koglende Nat?

Saa følte hun om sig en lullende Strøm,
der bar hende varlig og moderlig øm
langt ud i en lysende Verden af Drøm.

Da saa hun langt borte i Himmelens Sal
en Mand skride ud af en gylden Portal,
der straalte tilhøjre i Maanens Oval.

Hans Klæder var mørke, hans Ansigt var klart,
han skred over Himmelens Agre med Fart,
hvor Stjernerne blomstrede Art efter Art.

Og nærmere kom han, og snart var han nær,
og Havet ham spejled som Sky og som Skær,
der gled i det rolige Sommernatsvejr.

Det lyste i Luften af Lokkernes Krans,
hans Klæder - hun saa det med undrende Sans - 
var gennembelyst af hans Legemes Glans.

Hun skælved, som skulde hun ganske forgaa,
dengang da hun følte, paa hende han saa,
den høje, som gled gennem Himmelens Blaa.

Nu stansed han. Yderst paa Klippen han stod
hun følte i Hjertet sit hamrende Blod
som Skvulp under Maanen af Havenes Flod.

Den herlige hævede langsomt sin Røst,
det var, som den rakte fra Vest og til Øst,
det var, som den rakte fra Vaar og til Høst.

"Aurelia! hil dig, du hørte mit Bud,
tag Kransen om Haar og tag Svøben mod Hud
og vi dig til Bacchus, din Bejler og Gud.

Du evner at elske, som faa kun det kan,
saa giv mig dit Hjerte, hvert eneste Gran,
din Bejler er Bacchus og Maanetyran!

Se gylden er Vinen i Himlenes Kar,
og Muserne kommer i dansende Par
og fylder paa Maanen dens lysende Glar.

Saa ser du, hvor Maanen da vokser sig rund,
og Vinranken gror over Bjergenes Grund,
og Moderen nærer den diende Mund.

Ni Muser i Himlen ved Livskilden bor,
ni Maaner de skiftevis skifter for Jord,
ni Maaneder Barnet i Moderen gror.

Og Vinen den gyldne er Blod af mit Blod,
og alt, hvad der vælder, er Flod af min Flod,
og alt, hvad der vokser, er Vækst af min Rod.

Paa Agrene Korn og paa Bredderne Siv - 
alt vokser mod Maalet og Mejerens Kniv,
og Fosteret modnes i Moderens Liv.

Du selv er i Maaneforvandlingens Magt,
den tvinger dit Væsen, din Id og din Agt,
Genfødelsens Ring er om Aarene lagt.

Hver Maaned i Himlen jeg lider og dør,
mit Blod bliver drukket af Have og Søer,
af Luften og Vinden, af Lande og Øer.

Og alt, hvad der vokste, da Maanen tog til,
beruses af mig og besættes og vil
fuldbyrde sin Del i det evige Spil.

Og alt, hvad der segned, da Maanen tog af,
og skænkede Døden, hvad Fødselen gav,
det drikker Genfødelsens Kraft i sin Grav.

Mænaderne raser i Natten saa sort,
hver Gang jeg forbløder af Himmelen bort,
men Muserne synger, og Døden er kort.

Hver Maaned jeg fødes i Himlen paany,
da smiler i Vesten den yderste Sky,
og Aftenen melder Genfødelsens Gry.

Min Brud, vil du fylde din Sjæl med min Glød,
da følg mig i Sejer og følg mig i Død,
i Lyst og i Pine, i Jubel og Nød.

Da vend mod mit Tempel din higende Fod
og nævn for Præstinden din Higen imod
at æde mit Legem og drikke mit Blod."

Den herlige gled gennem Himlen paany,
og Havet ham spejled som Skin gennem Sky. - 
Aurelia vaktes af Morgenens Gry.

4.
Som fremmed Aurelia gik i sit Bo,
hun bar i sit Hjerte en Lysning, der lo,
fra Drømmene. Drømmenes Kald blev hun tro.

En Morgen fra Puden hun rejste sig brat,
for Spejlet fik Haaret i Knuden hun sat:
"Aa Guden, aa Guden, han var her i Nat."

Nu skulde det ske, hvad hun længtes imod,
nu vilde hun vende mod Templet sin Fod
med Bølger af Jubel og Angst i sit Blod.

Saa gik hun fra Gadernes Larmen og Brus,
forlod Herculaneum Port som i Rus
og nærmed sig Bacchus' Mysteriers Hus.

Hun banked paa Døren med bævende Kno:
"Præstinder! Luk op, jeg har mistet min Ro.
Indvi mig til Guden - jeg gav ham min Tro."

Og Døren blev aabnet af Vingudens Vagt:
"Velkommen, her venter den hellige Dragt,
og Bruden til Guden skal nu blive bragt.

Din Brudgom, som fødes saa ofte han dør,
har lidt og forblødt for Titanernes Klør,
og Kvaler vil følge det hellige Slør.

Men taaler du Pinen af Revselsens Pisk,
der truer dit Legeme graadig og grisk,
skal Sjælen fornemme hans Kærligheds Hvisk."

Hun hulked: "Riv af mig kun Klæde og Klud,
og hvad jeg skal lide, det holder jeg ud,
Præstinder, bered mig til Offer og Brud."

Præstinderne Sløret omkring hende slaar
og kranser med Myrther det mulmsorte Haar:
"Vend om, er du svag imod Svie og Saar."

"Nej, skynd jer," var Svaret, "kom, pin mig og flæng,
lad Svøben mig svale, vær blodig og stræng,
strø blodige Roser paa Brudeseng."

"Vær rolig og tæm kun din heftige Glød,
og tag for at styrkes mod Pinslernes Nød
den viede Vin og det viede Brød.

Det fuldmaanerunde og viede Brød
er Vingudens Legem, der dømtes til Død,
og Vinen hans Blod, der fra Himlene flød.

Og aabner du Hjertet din Brudgom imod
og æder hans Legem og drikker hans Blod,
da fylder hans Kræfter din Hjerterod."

Drikofferet bragtes. Hun følte den Magt,
der var i det viede Maaltid lagt,
det stammed fra Guden, som Offer bragt.

Hun knæled for en af Præstindernes Stol,
mens Sløret hun drog fra et mægtigt Idol,
det Manddommens Tegn, der var Gudens Symbol.

Nu nærmed sig Stunden, for hvilken hun gøs
i Lyst og i Rædsel, hun brændte og frøs,
den Stund, da Præstinden slap Pinslerne løs.

Saa flaaed de bort hendes Brudedragt,
og værgeløs stod hun i Legemets Pragt,
en Haand imod Pisken paa Væggen blev rakt.

Hun knæled paany, som de hellige bød
og lagde med Blik og med Kinder i Glød
sit Hoved i en af Præstindernes Skød.

Og blottet en Kvinde saa svaj som en Vaand
- et Skørt kun om Midjen gik rundt som et Baand
skred frem med den hævede Pisk i sin Haand.

Nu hven gennem Luften den første Tugt,
og Musklerne hopped, som Hjorde paa Flugt,
der stanser, da alt er stængt og lukt.

Og Svøben lig Lynild svirred og sved,
de lysende Lemmer den favned og bed,
den snoed sig lysten om Lænderne ned.

Vildt styrted mod Kroppen de tirrende Slag,
som Uvejret flænger fra Himmelens Tag
i Sommerens sunde og solhvide Dag.

Der var ej for Legemet Skaansel og Læ,
men Musklerne hopped i flyvende Ve,
Præstinden holdt Kvinden spændt over sit Knæ.

Og Pigen tog Tugten med Skrigen og Lyst,
som om det var Guden, der bed hendes Bryst,
som blødte hun hedt for den vældiges Kryst.

Som Dag hendes Hud og som Nat hendes Haar
men Pisken med Striber af Rødt hende slaar,
lig Blomster ved Flodernes Bredder i Vaar.

Af Rødt var der Buer omkring hendes Barm,
hun led, men hun mærkede vellystvarm
den vældiges Ve i den vældiges Arm.

Hun følte i Hjertet en hulkende Glød,
hun delte med Guden den flygtige Død,
af hvilken snart Livet des hedere brød.

Da hævedes Pisken mer langsomt og lavt,
i Svingerens Arm var der svindende Kraft.
Af Haand faldt det hævede Piskeskaft.

Aurella rejste sig blodig og hed:
"Slaa mere endnu, slaa ned, slaa ned!"
Men Svaret lød: "Det var nok, du led."

Hun lo ad sin Nøgenheds blodige Pragt
og følte sin Hud som en Brudedragt,
han selv havde hende om Legemet lagt.

5.
En Skare Slavinder i luftige Lin
med Ynglinges Hjælp under Latter og Hvin
besørgede Høsten af Bjergenes Vin.

Ved Solnedgangenes sygnende Glans
med Druer og Blade om Haaret i Krans
de tumlede hjem i bacchantisk Dans.

Og siden lød Sange fra Hus til Hus,
mens Vinen blev perset i Sus og Dus,
og Byen laa hen i en Høstens bus.

Den naadige Bacchus var Borgernes Gæst,
og Skaalerne slukkede Sorgernes Rest,
snart nærmed sig Bacchus' Efteraarsfest.

Præstinderne syslede Dagen lang
med Bacchushymner og Takkesang,
og "Evoeuml; Bacchus" det evigt klang.

En Dag med Solskin i Himmelens Blaa
Vesuv under sænkede Luftslør laa,
da saa man paa Bjerget Guderne gaa.

Snart gaa, snart løfte i Luften sig op,
snart bøje mod Jorden en Kæmpekrop,
snart stanse og stirre fra Bjergets Top.

Aurelia samled Bacchanternes Flok:
"Kom Søstre, bind Kranse af Vinløv om Lok,
vor hellige Brudgom han venter os nok.

Se Guderne vandrer ad Vinbjerget frem.
Jeg føler det kalde i hvert et Lem,
og Brudgommen henter nu Bruden hjem.

Vi Guden maa møde med frejdigt Mod,
om saa han fortærer vor Hjerterod
og drikker hver Draabe af Hjertets Blod."

De svarede: "Søster! Hvorfor saa brat?
Først Offer, saa Kranse og Thyrsus fat!
Saa venter vi Guden i Drømme i Nat!

Og hvis saa i Morgen paa Bjerget han staar,
saa salver vi Huden og smykker vort Haar
og glade til Guden og Bejleren gaar."

6.
Den næste Dag var der ingen, der saa
de hellige Guder paa Bjerget gaa,
men underlig svangert var Himlens Blaa.

Og Bacchusbrudene fulgtes nu ad
ad Stabia-Gaden i Par og i Rad
og ud mod Vesuv fra den lumre Stad.

Da Vejen fremad var næppe halv,
da tordned et Brøl mod Himlens Hvalv,
saa Himlen og Havet og Hades skjalv.

De sank til Jorden med daanende Sans,
bort trillede Thyrsus og Vinløvskrans,
og Rædsel lued i Øjnenes Glans.

Og dengang de vaagnede op paany,
da hviskede nogle: "Kom, lad os fly
og skynde os hjem til vor gamle By.

Er Guderne nede paa Bjerget nu,
da er de tilvisse vrede i Hu
og slaar os med Døden i Afsinds Gru."

Men højt Aurelia hæver sin Stav:
"Min Gud er alene mit Hjertes Krav.
Jeg følger ham selv gennem Død og Grav.

Rejs hjem, I rædde skælvende Faar,
smid Thyrsus af Haand og Kransen af Haar.
Jeg ene til Bjerget og Guden gaar."

Og da hun frem imod Bjerget saa,
da saa hun en Pinje paa Bjerget staa,
en himmelhøj Pinje mod Himlens Blaa.

Aurelia tænkte og sank i Knæ:
"Det er vel det hellige Pinjetræ,
som skænkede Guden i Døden Læ."

Den vokste og vokste med Kronen bred,
dens Hvælv under Himlens Hvælving gled,
og Sten og Aske regnede ned.

Hun rejste sig atter og hæved sin Stav:
"Jeg kommer, jeg følger mit Hjertes Krav,
jeg følger dig, Guddom, selv gennem din Grav."

Der sprudede Luer fra Bjergets Kulm,
saa Lysninger dansed i Skyens Mulm.
Da steg hendes Hjerte som Floden i Svulm:

"Jeg ænsed ej Udyr, ej Ulvenes Ran,
jeg frygtede hverken Titan eller Pan,
jeg frygter ejheller din Broder Vulcan.

Min vældige Brudgom fra Himmelens Sal,
kom, knug mig, saa Sjælen i salige Gal
udstraaler al Frydens ildfraadende Kval.

Saa tænd da mit Hjerte i Elskovens Kryst,
saa Flammerne bryder igennem mit Bryst,
og jeg som din Moder forbrænder af Lyst.

Min Gud! Kom og grib mig med Armene fat,
mit Sind og mit Blod er af dig kun besat,
saa svimler vi gennem den evige Nat."

Florenz og Lemvig, Foraar 1926.
