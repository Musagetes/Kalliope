CVS-TIMESTAMP: $Date$
VQ:korrektur1

I:bagger2002121403
T:Hjemkomsten
F:Aldrig glemmer jeg den skjønne Dag
N:Fortsættelse af Digtet <XREF DIGT="bagger2002121404">, som findes i »Smaadigtene«.
N:Ovenstående er Baggers egen note.

Aldrig glemmer jeg den skjønne Dag,
Da jeg atter steg iland paa Stedet,
Der hvor Regnbue, Sol og Tordenbrag
Tidligt havde Drengen vakt og glædet;

Hvor min Pige med det mørke Haar
Havde siddet hos mig tæt ved Ganges,
Ildfuld, som mit Hjemland, ung af Aar,
Ændsende kun <i>mit</i> Blik, ei de Manges;

Trykkende min Haarlok til sin Mund,
Pegende paa Skyerne, der vandred -
Ak, som Himlens Skyer var ei hun,
Hun var fast og tro og uforandret.

Reist jeg var henover Bjerg og Dal,
Havde seet saa mange smukke Egne;
Ved hver Skjønhed følte jeg en Qval:
Jeg var fremmed Gjæst jo allevegne.

Hørt jeg havde mange Fugles Sang,
Hørt de Fremmede saa lifligt tale:
Bedst sang Fuglen dog i Indiens Vang,
Blødest taltes dog i Indiens Dale.

Men i saare lang Tid havde jeg
Ikke seet min Hjem og mine Frænder;
Frodigt groede Græsset paa min Vei,
Luget var der ei af Gartnerhænder.

Og forfalden laae mit smukke Huus
Og Platanen hang med sine Blade;
Haugen opfyldt var af Sand og Gruus,
Marmoret var sort i mine Bade.

Og min Hund var død, den smukke Hund!
Ei til Velkomst mod mig meer den gjøede;
Sorgfuld for min Sjæl var denne Stund:
Der var vistnok mange Flere døde.

Og jeg gik med ganske sagte Trin
Hen til Stedet, hvor min Pige boede,
Kiged listigt gjennem Ruden ind,
Hvor i stille Blund jeg hende troede.

Men Gardinet skjulte for mit Blik,
Om min Elskte ogsaa var derinde;
Sagte banked, efter fordums Skik,
Jeg paa Ruden hos den fagre Qvinde.

Men hun troede, det var Fugle, som
Hakkede paa Glasset, for at vække
Hende, der om Morgnen god og from,
Pleied van de Smaa lidt Korn at række.

»Lille Fugl,« hun nynned, »er Du alt
I den lyse Morgen ved min Rude?
Fra min skjønne Drøm har Du mig kaldt -
Jeg er vred og la'er Dig blive ude!« -

Da jeg raabte: »det er ingen Fugl,
Men det er din egen Drøm, der banker!
Ham det er, hvem i dit stille Skjul
Nu som før Du vier dine Tanker.«

»Mindes ikke Du en Yngling, som
Fordum reiste til de fjerne Lande?
Han er atter til sin Helligdom
Seilet over vilde, mørkblaae Vande.«

»Han har skuet fremmed Land og By,
Men ei glemt sin Barndoms troe Veninde;
Han har seet og elsket høit det Nye,
Men det Gamle skal ham tro dog finde.« -

Sagte lukked hun da Vindvet op,
Udaf Aabningen sprang hurtig Hunden,
Sprang med Logren og med lystigt Hop,
Glad ved mig og glad ved Morgenstunden;

Hunden, som jeg havde tænkt mig død,
Havde hun - min Elskte - tro bevaret:
Medens Stormen om mit Øre lød,
Havde hun mit Yndlingsdyr forsvaret.


I:bagger2002121402
T:Sommeren
F:Nu er der grønt og smukt paa Landet

Nu er der grønt og smukt paa Landet,
Nu kjøre Bønderne med Hø;
Og Storken staaer i Mosevandet -
Den hvide Fisker fik en Frø.
Paa klare Himmel seiler Skyen,
Du lette Baad! tag mine Tanker med,
Mens jeg maa sidde her i Byen
Og kommer aldrig nok afsted.

Og Moskovitten næsviist synger,
Paa Engen hoppe brune Føl;
Paa Marken vandre Bondeklynger,
De svede stærkt og drikke Øl.
Og Piger gaae med Baand og Rive,
Med Ærmet kort og Skjørtet kort -
Men jeg kan kun paa Gaden drive
Og kan sletikke komme bort.

Nu blomstrer frodigt Keiserkronen
Og Gyldenlakken glimrer rød;
Nu gnaver Rotten i Melonen,
Nu tænkes ei paa Vildtets Død.
Forvaltren prygler paa de hovne,
Krakilske Bønder, med sin Stok -
Men jeg maa sidde her og dovne
Og stirre paa min Piges Lok.

Hvorledes blomstrer vel i Sommer
Min røde Pelargonium?
Er paa det store Træ, af Blommer,
Ret som ifjor, vel Grenen krum?
Og hvordan lever Hønsehunden?
Den løber vel i Skov grassat,
Imedens jeg maa sidde bunden,
Til Korrekturerne parat.

Nu spiser Tykmælk man af Bøtter;
Om Aftnen gaaer man ud og seer
Om Ole Røgter Qvæget flytter,
Om Engen ryger stærkt, med meer.
Derpaa man si'er god Nat til Fruen
Gaaer saa i Bad i kjøle Strand -
Men jeg har ikke her i Stuen
Et Hav, nei, knap en Flaske Vand!

Nu dreier sig den hele Kugle,
Den hele Jord om Axen om,
Og flyver, mellem Verdens Fugle,
En Pusling i det store Rum.
Frisk risler rundtom Livets Kilde
Og sprudler i en ung Natur,
Kun her i Kjøbenhavn maa stille
<i>Jeg</i> sidde fængslet i mit Buur.

Den Sommerfugl, der hist ved Hækken
Omflagre kan min Elsktes Bryn,
Den gad jeg kaste dybt i Bækken
Og selv mig glæde ved dens Syn.
Jeg selv gad kysse hendes Kinder,
Jeg selv gad elske, varm og nær,
Men, ak, kun mellem Fortids Minder,
Jeg smægte maa i Kamret her!

Nu svinger Karsesommerfuglen
Sig freidigt ud af Puppens Gjem;
Dens Hylster raadner dybt i Hulen,
Selv flyver den blandt Blomster frem:
Saa skal og Du dig freidigt svinge,
Min stille Aand, af Fængslet ud
Og Somren mine Kjærtegn bringe
Og hilse paa min fjerne Brud.

I:bagger2002121401
T:Efteraar og Vinter
F:Nu er der i det hele Herred

»Nu er der i det hele Herred
Ei Blomst paa Stilk, ei Frugt paa Qvist;
Kun Asters sees og Rønnebærret,
De visne med, det veed jeg vist.
Jeg hører Stormen huult at tude,
Den fyger alt, den hvide Snee;
Undtagen Isens Flor paa Rude
Blier ingen Blomster meer at see.«

»Nu høres ikke Somrens Torden,
Den milde Sol har Banen endt;
Et sneekoldt Liig er hele Jorden,
Gud har sit Aasyn fra den vendt.
Vi brænde Lys nu; - i Kaminen
Der fyres i, saa godt vi veed -
Og Alting viser mig Ruinen
Af en forgaaet Herlighed. -«

Ja vist er mange Fugle fløine
Hen til det mere varme Strøg;
Der har de Løvværk jo for Øine,
Der gjør ei Vintren Voldsforsøg.
Og mangen Blomst er under Mulde,
Som Du i Sommer pragtfuld saae;
Bedrøvet indseer Du tilfulde,
At Snee og Riimfrost forestaae.

Dog vil jeg sige Dig til Lindring,
Naar Du begræder Somrens Død:
Du har jo mangen kjær <i>Erindring</i>
Om Somrens Glæder, som Du nød;
Og Du kan stedse freidigt <i>haabe</i>,
At Du vil atter Fuglen see,
Naar Vaaren med sin grønne Kaabe
Sig kaster over hviden Snee.

Ei <i>vi</i> blot stige op af Graven,
Ei <i>vi</i> blot gjensees <i>over</i> Jord:
Ad Aare springer ud i Haven
Hver Blomst af Isens Perlemoer.
Hvad der er godt og smukt skal leve,
Hver i sin Art, hver paa sin Viis:
For Fugl og Bonde, Blomst og Greve
Har Gud et særligt Paradiis.

Og er ei smuk den danske Vinter,
Og smukkest paa din Heregaard?
Er der ei røde Hyacinther,
Naar Rosen ikke meer bestaaer?
Der hvor sig mørkblaae Bølger vælted,
Der blier vel Iis istedet sat,
Men Du vil høre Klang fra Bæltet:
Der synge Svanerne ved Nat.

Og vil Du endlig Sommer have,
En Sommer midt i Vintrens Kuld,
Nu vel, Du kan det virklig lave,
Saa Du faaer Blomst paa frosne Muld:
Gaae til Ideens store Rige,
Elsk - hvad Du ikke seer paa Jord;
Befolk Dit Værelse, min Pige,
Med skjønne Tankers Blomsterflor!

Da kan Du roligt see fra Høien,
At Storken flygter fra vort Nord,
Du kan taalmodig see Levkøien
At sænke Hovedet til Jord;
Og naar de Rosenkinder falme,
Som Gud saa smukke danned Dig,
Da har i Sjælen Du en Palme,
Som trøstende forynger sig.

I:bagger2002092901
T:Piratens Endeligt
F:Hei, mine Gutter, nu styrer Barkassen
N:Digtet er indtastet af <a href="mailto:cawi@post5.tele.dk">Carsten Wiedemann</a> efter førstetrykket af <i>Digtninger, gamle og nye</i>.

Hei, mine Gutter, nu styrer Barkassen
        Rask over Søe!
Hist paa Jamaica jeg skuer alt Pladsen,
        Hvor jeg vil døe.
Brødre, som tankefuldt sidder i Baaden,
        Standser kun Graaden!
Synger mig heller en Sang her paa vaaden
        Vei til den engelske Øe.

Mangen en stolt Koffardimand jeg plyndred,
        Brændte den op!
Spanieren troer vel, at Stormen har søndred
        Svømmende Krop;
Nei, det var mig, der greb Skibet i Bringen,
        Skaanede Ingen,
Alle de Mennesker sprang over Klingen -
        Hei, det var pudsige Hop!

Her er jo Landgang! - for sidste Gang seiled
        Jeg paa mit Hav;
Byttet Piraten for sidste Gang peiled,
        Gjorde sit Krav.
Her, hvor Nordenvinden fløiter i Sivet,
        Lader jeg Livet;
Takker den Gud, som saa kjærligt har givet
        Her mig den deilige Grav.

Her har min Himmel en Svovelblaa Farve;
        Vandet mon her
Alle smaa Stjerner fra Blaahimlen arve,
        Hele dens Skjær.
Her er jo Udsigten fri over Bugten,
        Liflig er Lugten,
Den som sig spreder fra Blomsten og Frugten,
        Det vil I tilstaae Enhver!

Her skal I sætte jer Høvding et Minde,
        Lægge ham ned!
Marmorne Steen vil paa Skibet I finde,
        Langagtig, bred.
Sæt paa min Grav Jer, naar Fuldmaanen blinker,
        Drikker og klinker!
Det skal mig gotte, naar Bægret Jer vinker
        Og naar jeg muntre Jer veed.

Rids saa i Stenen i vildeste Vending
        Hurtig en Baad;
Rids mig en Entring, en Storm og en Brænding,
        - Saa var min Daad.
Rids kun ved Midienat Laasens Dirken,
        - Saa var min Virken -
Rids saa et Mord og et Indbrud i Kirken,
        Enkens og Børnenes Graad!

Løven i Ørkenen plyndrer og røver,
        Modig og klog;
Tigeren kradser og myrder og kløver
        Køer og Fjog;
Ørnen i Luften sit Bytte forfølger;
        Haien ei dølger
Rovlysten under Atlanterets Bølger -
        Hvorfor ei Mennesket og?

Byttet, jeg tog mig, var stedse det halve,
        Tag I det Alt!
Fyr over Graven en kongelig Salve:
        Drot blev jeg kaldt.
Seil saa med Skibet og anvend Kanonen!
        Sceptret og Kronen
Tilhører Fleer, end de Smaafolk paa Thronen
        - Nu har jeg fuldendt og talt.
