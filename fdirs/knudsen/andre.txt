CVS-TIMESTAMP: $Date$
VQ:korrektur1
I:knudsenandrea0
T:Morgensang
F:Se, nu stiger Solen af Havets Skjød

Sé, nu stiger Solen af Havets Skjød,
Luft og Bølge blusser i Brand, i Glød;
Hvilken salig Jubel, skjønt Alt er tyst,
Medens Lyset lander paa Verdens Kyst.

Jeg vil aande Luften i fulde Drag,
Synge Gud en Sang for den lyse Dag,
Takke ham, at Morgnen mig end er sød,
At mig Dagen fryder, trods Synd og Død.

Takke ham, som gav mig, naar Sol staar op,
Selv at føle Morgen i Sjæl og Krop,
At al Mørkhed svinder og Sjælevé,
Blot jeg trygt vil sige: Din vilje ské!

O, at jeg tør favne Dig, skære Dag,
Kalde Dig med Navne, min Sjæls Behag,
Alle gode Navne, som bedst jeg véd:
Moder, Søster, Elskte: min Kjærlighed!

Lysvæld bag ved Lysvæld i Himlen ind,
Did, hvorfra den kommer nu, Morgnens Vind,
Ret, som om den aanded af Lyset ud - -
O, Du milde Fader, min Skaber, Gud!

Lad mig nu kun drage ad natmørkt Hav,
Lad mig ikkun stævne imod min Grav:
Livets Gud mig skjærmer, jeg er hans Barn,
Ud hans Haand mig river af Dødens Garn.

Sé, da stiger Solen af Hav paany,
Alle Dødens Skyger for evig fly,
O, for Sejers-Jubel, for salig Lyst:
Lyset stander stille paa Livets Kyst!

N:Første gang trykt i <I>Højskolebladet</I>, nr. 12, 1891.

I:knudsen2001102301
T:Vi pløjed, og vi saa'de
F:Vi pløjed, og vi saa'de
N:Efter Matthias Claudius' <A D=claudius2001102301>»Der Bauernlied«</A>.
N:Taget fra <A HREF="http://ugle.dk/vi_ploejed_og_vi_saade.html">Ugle.dk</A>, ortografi tilbageført af Sven Sørensen.
K:salme

Vi pløjed, og vi saa'de
vor Sæd i sorten Jord,
saa bad vi ham os hjælpe,
som højt i Himlen bor.
Og han lod Snefald hegne
mod Frosten barsk og haard,
han lod det tø og regne
og varme mildt i Vaar!
Alle gode Gaver,
de kommer oven ned,
saa tak da Gud, ja, pris dog Gud
for al hans Kjærlighed.

Det er jo ham, hvis Vilje
opholder alle Ting,
han klæder Markens Lilje
og runder Himlens Ring.
Ham lyder Vind og Vove,
ham rører Ravnens Nød,
hvi skulde ej hans Smaabørn
da og faa dagligt Brød?
Alle gode Gaver,
de kommer oven ned,
saa tak da Gud, ja, pris dog Gud
for al hans Kjærlighed.

Ja, tak, du kjære Fader
saa mild, saa rig og rund,
for Korn i Hæs og Lader,
for godt i allen Stund.
Vi kan jo intet give,
som nogen Ting er værd,
men tag vort stakkels Hjerte,
saa ringe som det er!
Alle gode Gaver,
de kommer oven ned,
saa tak da Gud, ja, pris dog Gud
for al hans Kjærlighed.