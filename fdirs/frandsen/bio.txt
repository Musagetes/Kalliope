<sc>Af Sven Sørensen</sc>

<p>Johannes Francisci Ripensis er det navn hvorunder digteren er kendt. Heraf  slutter man sig til at han i dåben fik navnet Hans, og at hans fader hed Frands. Altså står <i>Francisci</i> for <i>Francisci filius,</i> "søn af Frands". (Det er i så fald urigtigt når han ofte kaldes <i>Johannes Franciscus</i> (således af B. Coppel). Ejheller går det an at betegne ham slet og ret <i>Frandsen</i>: i 1500-tallet brugte man ikke patronym uden i forbindelse med døbenavnet.)</p>

<p>Født i Ribe (hvoraf navnet <i>Ripensis</i>) i 1532, studerede han i årene 1551-1556 i Wittenberg, hvor han modtog stærke indtryk fra reformatoren Melanchthon. Han studerede bl.a. medicin og fortsatte hermed i 1558 i Frankfurt an der Oder. Han besøgte derefter flere andre tyske universiteter, og dernæst Paris og Montpellier. Fra 1561 til sin død i 1584 var Hans Frandsen professor i medicin ved Københavns universitet. Med den 14 år yngre Tycho Brahe var han forbundet i venskab, og den store astronom skrev et digt, <xref poem="brahe2003032301"/>, ved vennens tidlige død.</p>

<p>Hans Frandsen huskes i dag mere som latindigter end som mediciner.</p>

