
I:bibeldommer01
T:Dommerbogen 1
F:Efter Josuas Død adspurgte Israeliterne HERREN og sagde
  1.  Efter Josuas Død adspurgte Israeliterne HERREN og sagde: "Hvem
      af os skal først drage op til Kamp mod Kana'anæerne?"
  2.  HERREN svarede: "Det skal Juda; se, jeg giver Landet i hans
      Haand!"
  3.  Juda sagde da til sin Broder Simeon: "Drag op med mig i min Lod
      og lad os sammen kæmpe med Kana'anæerne, saa skal jeg ogsaa drage
      med dig ind i din Lod!" Saa gik da Simeon med ham.

  4.  Juda drog nu op, og HERREN gav Kana'anæerne og Perizziterne i
      deres Haand, saa de slog dem i Bezek, 10000 Mand.
  5.  Og da de stødte paa Adonibezek i Bezek, angreb de ham og slog
      Kana'anæerne og Perizziterne.
  6.  Adonibezek flygtede, men de satte efter ham, og da de havde
      grebet ham, huggede de Tommelfingrene og Tommeltæerne af ham.
  7.  Da sagde Adonibezek: "Halvfjerdsindstyve Konger med afhugne
      Tommelfingre og Tommeltæer havde jeg stadig til at sanke Smuler
      under mit Bord; hvad jeg har gjort, gengælder Gud mig!" Derpaa
      førte man ham til Jerusalem, og der døde han.
  8.  Og Judæerne angreb og indtog Jerusalem, huggede Indbyggerne ned
      og stak Ild paa Byen.

  9.  Senere drog Judæerne ned til Kamp mod Kana'anæerne i Bjergene, i
      Sydlandet og i Lavlandet.
 10.  Og Juda drog mod Kana'anæerne i Hebron - Hebron hed fordum
      Kirjat Arba og slog Sjesjaj, Ahiman og Talmaj.
 11.  Derfra drog han op mod Indbyggerne i Debir, der fordum hed
      Kirjaf-Sefer.
 12.  Da sagde Kaleb: "Den, som slaar Kirjat Sefer og indtager det, ham
      giver jeg min Datter Aksa til Hustru!"
 13.  Og da Kenizziten Otniel, Kalebs yngre Broder, indtog det, gav han
      ham sin Datter Aksa til Hustru.
 14.  Men da hun kom til ham, æggede han hende til at bede sin Fader
      om Agerland. Hun sprang da ned af Æselet, og Kaleb spurgte
      hende: "Hvad vil du?"
 15.  Hun svarede: "Giv mig en Velsignelse! Siden du har bortgiftet
      mig i det tørre Sydland, maa du give mig Vandkilder!" Da gav
      Kaleb hende de øvre og de nedre Vandkilder.

 16.  Moses's Svigerfaders, Keniten Kobabs, Sønner, drog sammen med
      Judæerne op fra Palmestaden til Arads Ørken og bosatte sig hos
      Amalekiterne.

 17.  Juda drog derpaa ud med sin Broder Simeon, og de slog
      Kana'anæerne, som boede i Zefat, og lagde Band paa Byen; derfor
      blev den kaldt Horma.
 18.  Og Juda indtog Gaza med dets Omraade, Askalon med dets Omraade og
      Ekron med dets Omraade.
 19.  Og HERREN var med Juda, saa han tog Bjerglandet i Besiddelse;
      Lavlandets Indbyggere kunde han nemlig ikke drive bort, fordi de
      havde Jernvogne.
 20.  Haleb gav de Hebron, som Moses havde sagt. Og han drev de tre
      Anaksønner bort derfra.
 21.  Men Jebusiterne, som boede i Jerusalem, fik Judæerne ikke drevet
      bort, og Jebusiterne bor den Dag i Dag i Jerusalem sammen med
      Judæerne.

 22.  Men ogsaa Josefs Hus drog op og gik mod Betel; og HERREN var med
      dem.
 23.  Da Josefs Hus udspejdede Betel Byen hed fordum Luz
 24.  fik Spejderne Øje paa en Mand, der gik ud af Byen; og de sagde
      til ham: "Vis os, hvor vi kan komme ind i Byen, saa vil vi skaane
      dig!"
 25.  Da viste han dem, hvor de kunde komme ind i Byen. Derpaa huggede
      de dens Indbyggere ned, men Manden og hele hans. Slægt lod de
      drage bort,
 26.  og Manden begav sig til Hetiternes Land og byggede en By, som
      han kaldte Luz; og det hedder den endnu den Dag i Dag.

 27.  Men Indbyggerne i Bet-Sjean og dets Smaabyer og i Ta'anak og dets
      Smaabyer, Indbyggerne i Dor og dets Smaabyer, i Jibleam og dets
      Smaabyer og i Megiddo og dets Smaabyer fik Manasse ikke drevet
      bort; det lykkedes Kana'anæerne at blive boende i disse Egne.
 28.  Da Israeliterne blev de stærkeste, gjorde de Kana'anæerne til
      Hoveriarbejdere, men drev dem ikke bort.

 29.  Efraim fik ikke Kana'anæerne, som boede i Gezer, drevet bort;
      men Kana'anæerne blev boende midt iblandt dem i Gezer.

 30.  Zebulon fik ikke Indbyggerne i Kitron og Nahalol drevet bort;
      men Kana'anæerne blev boende midt iblandt dem og blev
      Hoveriarbejdere.

 31.  Aser fik ikke Indbyggerne i Akko drevet bort, ej heller
      Indbyggerne i Zidon, Mahalab, Akzib, Afik og Rehob.
 32.  Men Aseriterne bosatte sig midt iblandt Kana'anæerne, der boede
      i Landet, thi de magtede ikke at drive dem bort.

 33.  Naftali fik ikke Indbyggerne i Bet Sjemesj og Bet-Anat drevet
      bort, men bosatte sig midt iblandt Kana'anæerne, der boede i
      Landet: Men Indbyggerne i Bet Sjemesj og Bet Anat blev deres
      Hoveriarbejdere.

 34.  Amoriterne trængte Daniterne op i Bjergene og lod dem ikke komme
      ned i Lavlandet;
 35.  og det lykkedes Amoriterne at blive boende i Har-Heres, Ajjalon
      og Sja'albim. Men senere, da Josefs Hus fik Overtaget, blev de
      Hoveriarbejdere.

 36.  Edomiternes Landemærke strakte sig fra Akrabbimpasset til Sela
      og højere op.

I:bibeldommer02
T:Dommerbogen 2
F:HERRENs Engel drog fra Gilgal op til Betel
  1.  HERRENs Engel drog fra Gilgal op til Betel. Og han sagde: "Jeg
      førte eder op fra Ægypten og bragte eder ind i det Land, jeg
      tilsvor eders Fædre. Og jeg sagde: Jeg vil i Evighed ikke bryde
      min Pagt med eder!
  2.  Men I maa ikke slutte Pagt med dette Lands Indbyggere; deres
      Altre skal I bryde ned! Men I adlød ikke min Røst! Hvad har I
      dog gjort!
  3.  Derfor siger jeg nu: Jeg vil ikke drive dem bort foran eder, men
      de skal blive Brodde i eders Sider, og deres Guder skal blive
      eder en Snare!"
  4.  Da HERRENs Engel talede disse Ord til alle Israeliterne, brast
      Folket i Graad.
  5.  Derfor kaldte man Stedet Bokim. Og de ofrede til HERREN der.

  6.  Da Josua havde ladet Folket fare, drog Israeliterne hver til
      sin Arvelod for at tage Landet i Besiddelse.
  7.  Og Folket dyrkede HERREN, saa længe Josua levede, og saa længe de
      Ældste var i Live, som overlevede Josua og havde set hele det
      Storværk, HERREN havde øvet for Israel.
  8.  Og Josua, Nuns Søn, HERRENs Tjener, døde, 110 Aar gammel;
  9.  og de jordede ham paa hans Arvelod i Timnat-Heres i Efraims
      Bjerge norden for Bjerget Ga'asj.
 10.  Men ogsaa hele hin Slægt samledes til sine Fædre, og efter dem
      kom en anden Slægt, som hverken kendte HERREN eller det Værk,
      han havde øvet for Israel.
 11.  Da gjorde Israeliterne, hvad der var ondt i HERRENs Øjne, og
      dyrkede Ba'alerne;
 12.  de forlod HERREN, deres Fædres Gud, som havde ført dem ud af
      Ægypten, og holdt sig til andre Guder, de omboende Folks Guder,
      og tilbad dem og krænkede HERREN.
 13.  De forlod HERREN og dyrkede Ba'al og Astarte.
 14.  Da blussede HERRENs Vrede op imod Israel, og han gav dem i
      Røveres Haand, saa de udplyndrede dem. Han gav dem til Pris for de
      omboende Fjender, saa de ikke længer kunde holde Stand mod deres
      Fjender.
 15.  Hvor som helst de rykkede frem, var HERRENs Haand imod dem og
      voldte dem Ulykke, som HERREN havde sagt og tilsvoret dem.
      Saaledes bragte han dem i stor Vaande. Men naar de saa raabte til
      HERREN,
 16.  lod han Dommere fremstaa, og de frelste dem fra deres Haand, som
      udplyndrede dem.
 17.  Dog heller ikke deres Dommere adlød de, men bolede med andre
      Guder og tilbad dem. Hurtig veg de bort fra den Vej, deres Fædre
      havde vandret paa i Lydighed mod HERRENs Bud; de slægtede dem
      ikke paa.
 18.  Men hver Gang HERREN lod Dommere fremstaa iblandt dem, var HERREN
      med Dommeren og frelste dem fra deres Fjenders Haand, saa længe
      Dommeren levede; thi HERREN ynkedes, naar de jamrede sig over
      dem, som trængte og undertrykte dem.
 19.  Men saa snart Dommeren var død, handlede de atter ilde, ja endnu
      værre end deres Fædre, idet de holdt sig til andre Guder og
      dyrkede og tilbad dem. De holdt ikke op med deres onde Gerninger
      og genstridige Færd.

 20.  Da blussede HERRENs Vrede op mod Israel, og han sagde: "Efterdi
      dette Folk har overtraadt min Pagt, som jeg paalagde deres Fædre,
      og ikke adlydt min Røst,
 21.  vil jeg heller ikke mere bortdrive foran dem et eneste af de
      Folk, som Josua lod tilbage ved sin Død,
 22.  for at jeg ved dem kan sætte Israel paa Prøve, om de omhyggeligt
      vil følge HERRENs Veje, som deres Fædre gjorde, eller ej."
 23.  HERREN lod da disse Folkeslag blive og hastede ikke med at drive
      dem bort; han gav dem ikke i Josuas Haand.

I:bibeldommer03
T:Dommerbogen 3
F:Dette var de Folkeslag, HERREN lod blive tilbage
  1.  Dette var de Folkeslag, HERREN lod blive tilbage for ved dem at
      sætte Israel Prøve, alle de Israeliter, som ikke havde kendt
      til Kampene om Kana'an,
  2.  alene for Israeliternes Slægters Skyld, for at øve dem i Krig,
      alene for deres Skyld, som ikke havde kendt noget til de
      tidligere Krige:
  3.  De fem Filisterfyrster, alle Kana'anæerne, Zidonierne og
      Hetiterne, som boede i Libanons Bjerge fra Ba'al-Hermon til hen
      imod Hamat.
  4.  De blev tilbage, for at Israel ved dem kunde blive sat paa Prøve,
      saa det kunde komme for Dagen, om de vilde lyde de Bud, HERREN
      havde givet deres Fædre ved Moses.
  5.  Og Israeliterne boede blandt Kana'anæerne, Hetiterne,
      Amoriterne, Perizziterne, Hivviterne og Jebusiterne.
  6.  De indgik Ægteskab med deres Døtre og gav deres Sønner deres
      Døtre til Ægte, og de dyrkede deres Guder.
  7.  Israeliterne gjorde, hvad der var ondt i HERRENs Øjne; de
      glemte HERREN deres Gud og dyrkede Ba'alerne og Asjererne.

  8.  Da blussede HERRENs Vrede op imod Israel, og han gav dem til
      Pris for Kong Kusjan-Risjatajim af Aram Naharajim, og
      Israeliterne stod under Kusjan Risjatajim i otte Aar.
  9.  Da raabte Israeliterne til HERREN, og HERREN lod en Befrier
      fremstaa iblandt Israeliterne, og han frelste dem, nemlig
      Kenizziten Otniel, Kalebs yngre Broder.
 10.  HERRENs Aand kom over ham, og han blev Dommer i Israel; han drog
      ud til Kamp, og HERREN gav Kong Kusjan Risjatajim af Aram i hans
      Haand, saa han fik Overtaget over ham.
 11.  Og Landet havde Ro i fyrretyve Aar, og Kenizziten Otniel døde.

 12.  Men Israeliterne blev ved at gøre, hvad der var ondt i HERRENs
      Øjne. Da gav HERREN Kong Eglon af Moab Magt over Israel, fordi
      de gjorde, hvad der var ondt i HERRENs Øjne.
 13.  Han fik Ammoniterne og Amalekiterne med sig, drog ud og slog
      Israel og tog Palmestaden.
 14.  Og Israeliterne stod under Kong Eglon af Moab i atten Aar.

 15.  Men da Israeliterne raabte til HERREN, lod HERREN en Befrier
      fremstaa iblandt dem, Benjaminiten Ehud, Geras Søn, som var
      kejthaandet. Da Israeliterne engang sendte Ehud til Kong Eglon
      af Moab med Skat,
 16.  lavede han sig et tveægget Sværd, en Gomed langt, og bandt det
      til sin højre Hofte under Kappen.
 17.  Derpaa afleverede han Skatten til Kong Eglon af Moab. Eglon var en
      meget fed Mand
 18.  og da han var færdig dermed, ledsagede han Folkene, der havde
      baaret Skatten, paa Vej,
 19.  men selv vendte han om ved Pesilim ved Gilgal og sagde: "Konge,
      jeg har noget at tale med dig om i Hemmelighed!" Men han bød ham
      tie, til alle de, der stod om ham, var gaaet ud.
 20.  Da Ehud kom ind til ham, sad han i sin svale Stue paa Taget, hvor
      han var alene; og Ehud sagde: "Jeg har et Gudsord til dig!"  Da
      rejste han sig fra sit Sæde,
 21.  men idet han stod op, rakte Ehud sin venstre Haand ud og greb
      Sværdet ved sin højre Side og stak det i Underlivet paa ham,
 22.  saa endog Grebet gik i med Klingen; og Fedtet sluttede om
      Klingen, thi han drog ikke Sværdet ud af Livet paa ham; og
      Skarnet gik fra ham.
 23.  Saa gik Ehud bort gennem Søjlegangen, lukkede Døren til Stuen for
      ham og laasede den.
 24.  Efter at han var gaaet bort, kom Kongens Folk, og da de fandt
      Døren til Stuen laaset, tænkte de, at han tildækkede sine Fødder
      i det svale Kammer;
 25.  men da de havde biet, indtil de skammede sig, uden at han aabnede
      Døren til Stuen, hentede de Nøglen og lukkede op; og se, der laa
      deres Herre død paa Gulvet.
 26.  Men Ehud slap bort, medens de blev opholdt, og han satte over
      ved Pesilim og undslap til Seira.
 27.  Saa snart han derpaa naaede Efraims Bjerge, lod han støde i Hornet;
      og Israeliterne fulgte ham ned fra Bjergene, idet han gik i
      Spidsen for dem.

 28.  Og han sagde til dem: "Følg mig ned, thi HERREN har givet eders
      Fjender Moabiterne i eders Haand!" Og de fulgte ham ned og fratog
      Moabiterne Vadestederne over Jordan og lod ikke en eneste komme
      over.
 29.  Ved den Lejlighed nedhuggede de omtrent 10000 Moabiter, lutter
      stærke og dygtige Mænd, ikke een undslap.
 30.  Saaledes blev Moab den Gang underkuet af Israel; og Landet havde
      Ro i firsindstyve Aar.

 31.  Efter ham kom Sjamgar, Anats Søn. Han nedhuggede Filisterne, 600
      Mand, med en Oksedriverstav; ogsaa han frelste Israel.

I:bibeldommer04
T:Dommerbogen 4
F:Men da Ehud var død, blev Israeliterne ved at gøre
  1.  Men da Ehud var død, blev Israeliterne ved at gøre, hvad der
      var ondt i HERRENs Øjne.
  2.  Derfor gav han dem til Pris, for Kana'anæerkongen Jabin, som
      herskede i Hazor; hans Hærfører var Sisera, som boede i
      Harosjet-Haggojim.
  3.  Da raabte Israeliterne til HERREN. Thi Jabin havde 900
      Jernvogne, og han trængte Israeliterne haardt i tyve Aar.

  4.  Profetinden Debora, Lappidots Hustru, var paa den Tid Dommer i
      Israel;
  5.  hun sad under Deborapalmen imellem Rama og Betel i Efraims
      Bjerge, og Israeliterne drog op til hende med deres
      Retstrætter.
  6.  Hun sendte nu Bud efter Barak, Abinoams Søn fra Kedesj i
      Naftali, og sagde til ham: "Har ikke HERREN, Israels Gud, budt:
      Bryd op, drag hen paa Tabors Bjerg og tag 10000 Mand af Naftali
      og Zebulon med dig,;
  7.  saa skal jeg drage Jabins Hærfører Sisera med hans Vogne og
      Hærstyrke hen til dig ved Kisjonbækken og give ham i din Haand!"
  8.  Barak svarede hende: "Hvis du vil gaa med, vil jeg gaa; men hvis
      du ikke gaar med, gaar jeg ikke!"
  9.  Da sagde hun: "Vel, jeg gaar med, men saa faar du ikke Æren af den
      Færd, du begiver dig ud paa, thi HERREN vil overgive Sisera i en
      Kvindes Haand!" Saa brød Debora op og drog af Sted til Kedesj med
      Barak.
 10.  Barak stævnede nu Zebulon og Naftali sammen i Kedesj, og 10000
      Mand fulgte med ham derop; ogsaa Debora gik med.
 11.  Men Keniten Heber havde skilt sig fra Keniterne, Moses's
      Svigerfader Hobabs Sønner, og slaaet Telt i Egnen hen imod
      Elon-Beza'anannim ved Kedesj.

 12.  Da Sisera fik Melding om, at Barak, Abinoams Søn, var draget op
      paa Tabors Bjerg,
 13.  stævnede han alle sine Stridsvogne, 900 jernbeslagne Vogne, og
      hele sin Krigsstyrke fra Harosjet Haggojim til Kisjonbækken.
 14.  Da sagde Debora til Barak: "Bryd nu op! Thi det er i Dag.
      HERREN vil give Sisera i din Haand. Er HERREN ikke draget foran
      dig?" Barak steg da ned fra Tabors Bjerg, fulgt af de 10000
      Mand.
 15.  Og foran Barak bragte HERREN Uorden iblandt alle Siseras
      Stridsvogne og i hele hans Hær. Sisera sprang af sin Vogn og
      flygtede til Fods;
 16.  men Barak satte efter Vognene og Hæren lige til Harosjet
      Haggojim, og hele Siseras Hær faldt for Sværdet, ikke een blev
      tilbage.

 17.  Sisera var imidlertid flygtet til Fods til Keniten Hebers Hustru
      Jaels Telt, thi der var Fred imellem Kong Jabin af Hazor og
      Keniten Hebers Slægt.
 18.  Da gik Jael Sisera i Møde og sagde til ham: "Tag dog ind hos
      mig, Herre, du har intet at frygte!" Han tog da ind i Teltet hos
      hende, og hun dækkede ham til med et Tæppe.
 19.  Og han sagde til hende: "Giv mig lidt Vand at drikke, thi jeg er
      tørstig!" Da aabnede hun Mælkesækken og gav ham at drikke og
      dækkede ham atter til.
 20.  Saa sagde han til hende: "Stil dig hen i Teltdøren, og hvis der
      kommer en og spørger, om der er nogen herinde, saa sig nej!"
 21.  Men Jael, Hebers Hustru, greb en Teltpæl og tog en Hammer i
      Haanden, listede sig ind til ham og slog Pælen igennem hans
      Tinding, saa den trængte ned i Jorden; thi han var faldet i dyb
      Søvn, træt som han var; saaledes døde han.
 22.  Og se, Barak, som forfulgte Sisera, kom forbi. Da gik Jael ham i
      Møde og sagde til ham: "Kom, jeg skal vise dig den Mand, du
      søger efter!" Saa kom han ind til hende. Og se, der laa Sisera død
      med Teltpælen gennem Tindingen.

 23.  Saaledes lod Gud paa den Dag Kana'anæerkongen Jabin bukke under
      for Israeliterne;
 24.  og Israeliternes Haand faldt haardere og haardere paa
      Kana'anæerkongen Jabin, til de fik ham tilintetgjort.

I:bibeldommer05
T:Dommerbogen 5
F:Da sang Debora og Barak, Abinoams Søn, denne Sang
  1.  Da sang Debora og Barak, Abinoams Søn, denne Sang:
  2.  Frem stod Høvdinger i Israel, Folket gav villigt Møde, lover
      HERREN!
  3.  Hør, I Konger, lyt, I Fyrster: Synge vil jeg, synge for HERREN,
      lovsynge HERREN, Israels Gud!

  4.  HERRE, da du brød op fra Seir, skred frem fra Edoms Mark, da
      rystede Jorden, Himmelen drypped, Skyerne drypped af Vand;
  5.  Bjergene bæved for HERRENs Aasyn, for HERREN Israels Guds Aasyn!

  6.  I Sjamgars, Anats Søns, Dage, i Jaels Dage laa Vejene øde,
      vejfarende sneg sig ad afsides Stier;
  7.  der var ingen Fører i Israel mer, til jeg Debora stod frem, stod
      frem, en Moder i Israel.
  8.  Ofre til Gud hørte op, med Bygbrødet fik det en Ende. Saa man vel
      Skjold eller Spyd hos Israels fyrretyve Tusind?

  9.  For Israels Førere slaar mit Hjerte, for de villige af Folket!
      Lover HERREN!
 10.  I, som rider paa rødgraa Æsler, I, som sidder paa Tæpper, I, som
      færdes paa Vejene, syng!
 11.  Hør, hvor de spiller mellem Vandtrugene! Der lovsynger de
      HERRENs Frelsesværk, hans Værk som Israels Fører. Da drog
      HERRENs Folk ned til Portene.

 12.  Op, op, Debora, op, op, istem din Sang! Barak, staa op! Fang dig
      Fanger, du Abinoams Søn!
 13.  Da drog Israel ned som Helte, som vældige Krigere drog HERRENs
      Folk frem.
 14.  Fra Efraim steg de ned i Dalen, din broder Benjamin var blandt
      dine Skarer. Fra Makir drog Høvedsmænd ned, fra Zebulon de, der
      bar Herskerstav;
 15.  Issakars Førere fulgte Debora, Naftali Baraks Spor, de fulgte
      ham ned i Dalen. Ved Rubens Bække var Betænkelighederne store.
 16.  Hvorfor blev du mellem Foldene for at lytte til Hyrdernes
      Fløjter? Ved Rubens Bække var Betænkelighederne store!
 17.  Gilead blev paa hin Side Jordan, og Dan, hvi søgte han fremmed
      Hyre? Aser sad stille ved Havets Strand; han blev ved sine Vige.
 18.  Zebulon var et Folk, der vovede Livet, Naftali med paa Markens
      Høje.

 19.  Kongerne kom, de kæmped; da kæmped Kana'ans Konger ved Ta'anak,
      ved Megiddos Vande de fanged ej Sølv som Bytte!
 20.  Fra Himmelen kæmped Stjernerne, fra deres Baner stred de mod
      Sisera!
 21.  Kisjon Bæk rev dem bort, Kisjons Bæk, den ældgamle Bæk. Træd
      frem, min Sjæl, med Styrke!
 22.  Da stampede Hestenes Hove under Heltenes jagende Fart.
 23.  "Forband", sagde HERRENs Engel "forband Meroz og dem, der bor
      deri! fordi de ikke kom HERREN til Hjælp kom HERREN til Hjælp
      som Helte!"
 24.  Velsignet blandt Kvinder være Jael, Keniten Hebers Hustru,
      velsignet blandt Kvinder i Telte!
 25.  Han bad om Vand, hun gav ham Mælk, frembar Surmælk i kostbar
      Skaal.
 26.  Med Haanden griber hun Pælen, med sin højre Arbejdshammeren,
      fælder Sisera, kløver hans Hoved, knuser, gennemborer hans
      Tinding.
 27.  For hendes Fødder han segned og faldt; der, hvor han segned, der
      laa han fældet!
 28.  Gennem Vinduet spejded Siseras Moder, gennem Gitteret stirred
      hun ud: "Hvi tøver hans Vogn med at komme? Hvi nøler hans
      Forspands Hovslag?"
 29.  Da svarer den klogeste af hendes Fruer, og selv hun giver sig
      samme Svar: "Sikkert de deler det vundne Bytte, en Pige eller to
      til Mands,
 30.  Bytte af spraglede Tøj er til Sisera, et broget Klæde eller to
      til hans Hals!"
 31.  Saaledes skal alle dine Fjender forgaa, HERRE, men de, der elsker
      dig, skal være, som naar Sol gaar op i sin Vælde! Derpaa havde
      Landet Ro i fyrretyve Aar.

I:bibeldommer06
T:Dommerbogen 6
F:Men da Israeliterne gjorde, hvad der var ondt i HERRENs Øjne
  1.  Men da Israeliterne gjorde, hvad der var ondt i HERRENs Øjne,
      gav han dem syv Aar i Midjans Haand.
  2.  Og Midjan fik Overtaget over Israel. For at værge sig mod Midjan
      indrettede Israeliterne sig de Smuthuller, som findes i
      Bjergene, Hulerne og Klippeborgene.
  3.  Hver Gang Israeliterne havde saaet, kom Midjaniterne,
      Amalekiterne og Østens Stammer og drog op imod dem
  4.  og lejrede sig imod dem, ødelagde Jordens Afgrøde lige til Egnen
      om Gaza og levnede intet at leve af i Israel, ej heller Smaakvæg,
      Hornkvæg eller Æsler;
  5.  thi de drog op med deres Hjorde og Telte og kom talrige som
      Græshopper, saa hverken de selv eller deres Kameler kunde tælles,
      og de trængte ind i Landet for at hærge det.
  6.  Saaledes blev Israel rent forarmet ved Midjaniternes indfald, og
      Israeliterne raabte til HERREN.
  7.  Men da Israeliterne raabte til HERREN over Midjaniterne,
  8.  sendte han en Profet til dem, og denne sagde til dem: "Saa siger
      HERREN, Israels Gud: Jeg førte eder op fra Ægypten, jeg førte
      eder ud af Trællehuset,
  9.  jeg friede eder af Ægyptens Haand og af deres Haand, der trængte
      eder, og jeg drev dem bort foran eder og gav eder deres Land.
 10.  Og jeg sagde til eder: Jeg er HERREN eders Gud; frygt ikke
      Amoriternes Guder, i hvis Land I bor! Men I adlød ikke min
      Røst!"

 11.  Da kom HERRENs Engel og satte sig under Egen i Ofra, som
      tilhørte Abiezriten Joasj, medens hans Søn Gideon var ved at
      tærske Hvede i Vinpersen for at have den i Sikkerhed for
      Midjaniterne.
 12.  HERRENs Engel viste sig for ham og sagde til ham: "HERREN er med
      dig, stærke Kriger!"
 13.  Men Gideon svarede ham: "Ak, Herre! Hvis HERREN er med os,
      hvorledes er da alt dette kommet over os? Og hvad er der blevet
      af alle hans Undergerninger, som vore Fædre fortalte os om, idet
      de sagde: Førte HERREN os ikke ud af Ægypten? Nu har HERREN
      forstødt os og givet os i Midjans Haand!"
 14.  Da vendte HERREN sig til ham og sagde: "Drag hen i denne din
      Kraft, saa skal du frelse Israel af Midjans Haand; sandelig, jeg
      sender dig!"
 15.  Men han svarede ham: "Ak, Herre! Hvorledes skal jeg kunne frelse
      Israel? Se, min Slægt er den ringeste i Manasse og jeg den
      yngste i mit Fædrenehus!"
 16.  Han svarede ham: "HERREN vil være med dig, og du skal hugge
      Midjaniterne ned alle som een!"
 17.  Da sagde han til ham: "Hvis jeg har fundet Naade for dine Øjne,
      saa lad mig faa et Tegn paa, at det er dig, som taler med mig;
 18.  gaa ikke herfra, før jeg kommer tilbage til dig og bringer dig
      min Gave og stiller den frem for dig!" Han svarede: "Jeg skal
      blive, til du kommer tilbage!"

 19.  Gideon gik da ind og tillavede et Gedekid og usyrede Brød af en
      Efa Mel; Kødet lagde han i en Kurv, og Suppen hældte han i en
      Krukke og bar det ud til ham under Egen. Da han kom hen til ham
      med det,
 20.  sagde Guds Engel til ham: "Tag Kødet og det usyrede Brød. Læg
      det paa Klippen der og hæld Suppen ud derover!" Og han gjorde
      det.
 21.  Da udrakte HERRENs Engel Spidsen af den Stav, han havde i
      Haanden, og rørte ved Kødet og Brødet. Og Ild slog op af Klippen
      og fortærede Kødet og Brødet; og HERRENs Engel forsvandt for
      hans Blik.
 22.  Gideon skønnede nu, at det havde været HERRENs Engel; og han
      sagde: "Ve, Herre, HERRE, jeg har jo set HERRENs Engel Ansigt
      til Ansigt!"
 23.  Men HERREN sagde til ham: "Fred være med dig! Frygt ikke, du
      skal ikke dø!"
 24.  Da byggede Gideon HERREN et Alter der og kaldte det "HERREN er
      Fred"; det staar endnu den Dag i Dag i Abiezriternes Ofra.

 25.  Samme Nat sagde HERREN til ham: "Tag ti af dine Trælle og en
      syvaars Tyr; nedbryd din Faders Ba'alsalter og hug Asjerastøtten
      om, som staar derved;
 26.  byg saa af Stensætningen HERREN din Gud et Alter paa Toppen af
      Klippen her og tag Tyren og brænd den som Brændoffer med Træet
      af den omhuggede Asjerastøtte!"
 27.  Gideon tog da ti af sine Trælle og gjorde, som HERREN bød ham;
      men han gjorde det om Natten, thi af Frygt for sin Familie og
      sine Bysbørn turde han ikke gøre det om Dagen.
 28.  Da Byens Folk næste Morgen tidlig saa Ba'alsalteret nedbrudt,
      Asjerastøtten ved Siden af hugget om og Tyren ofret paa det
      nybyggede Alter,
 29.  sagde de til hverandre: "Hvem mon der har gjort det?" Og da de
      spurgte sig for og foretog en Undersøgelse, blev der sagt, at
      det var Gideon, Joasjs Søn.
 30.  Og Byens Folk sagde til Joasj: "Udlever din Søn, for at han kan
      lide Døden, thi han har nedbrudt Ba'alsalteret og omhugget
      Asjerastøtten ved Siden af!"
 31.  Men Joasj svarede alle dem, der stod omkring ham: "Vil I
      virkelig stride for Ba'al eller hjælpe ham? Den, der strider for
      ham, skal dø inden i Morgen! Er han Gud, saa lad ham stride for
      sig selv, siden hans Alter er nedbrudt!"
 32.  Ved den Lejlighed fik Gideon Navnet Jerubba'al, idet man sagde:
      "Lad Ba'al stride med ham, siden han har nedbrudt hans Alter!"

 33.  Alle Midjaniterne, Amalekiterne og Østens Stammer sluttede sig
      sammen, satte over Jordan og slog Lejr paa Jizre'elsletten.
 34.  Da iklædte HERRENs Aand sig Gideon, og han stødte i Hornet; og
      Abiezriterne fylkede sig om ham.
 35.  Og da han sendte Bud ud i hele Manasse, fylkede de sig ogsaa om
      ham; og han sendte Bud ud i Aser, Zebulon og Naftali, og de drog
      op før at møde Fjenderne.
 36.  Da sagde Gideon til Gud: "Hvis du vil frelse Israel ved min
      Haand, som du har lovet,
 37.  saa lægger jeg nu dette Faareskind paa Tærskepladsen, og falder der
      saa Dug alene paa Skindet, medens Jorden ellers bliver ved at være
      tør, da ved jeg, at du vil frelse Israel ved min Haand, som du
      har lovet."
 38.  Og det skete saaledes. Da han næste Morgen vred Skindet, pressede
      han Dug af det, en hel Skaalfuld Vand.
 39.  Men Gideon sagde til Gud: "Vredes ikke paa mig, naar jeg endnu
      denne ene Gang taler til dig, lad mig blot denne Gang endnu
      prøve med Skindet: Lad Skindet alene være tørt, medens der
      falder Dug paa Jorden rundt om!"
 40.  Da gjorde Gud saaledes om Natten: Skindet alene var ført, men der
      faldt Dug paa Jorden rundt om.

I:bibeldommer07
T:Dommerbogen 7
F:Næste Morgen tidlig brød Jerubba'al, det er Gideon
  1.  Næste Morgen tidlig brød Jerubba'al, det er Gideon, op med alle
      sine Folk og lejrede sig ved Harodkilden, medens Midjaniternes
      Lejr var nedenfor paa Sletten, norden for Morehøjen.
  2.  Da sagde HERREN til Gideon: "Du har for mange Folk hos dig, til
      at jeg kan give Midjaniterne i deres Haand; gjorde jeg det, vilde
      Israel gøre sig stor over for mig og sige: Min egen Kraft
      skaffede mig Sejr!
  3.  Lad derfor udraabe for Folket: Enhver, som er ræd og angst, skal
      vende hjem!" Gideon sigtede dem da, og 22000 Mand af Folket
      vendte hjem, medens 10000 blev tilbage.
  4.  Men HERREN sagde til Gideon: "Endnu er der for mange Folk; før
      dem ned til Vandet, der vil jeg sigte dem for dig. Den, jeg
      siger skal gaa med dig, han skal gaa med; men enhver, om hvem jeg
      siger til dig: denne skal ikke gaa med dig, han skal ikke gaa!"
  5.  Da han havde ført Folket ned til Vandet, sagde HERREN til
      Gideon: "Alle dem, der laber Vandet med Tungen som Hunde, skal
      du stille for sig; ligesaa alle dem, der lægger sig paa Knæ for at
      drikke,!"
  6.  Og Tallet paa dem, der labede, var 300; derimod lagde Resten af
      Folket sig paa Knæ for at drikke af Vandet, idet de førte det til
      Munden med Haanden.
  7.  Da sagde HERREN til Gideon: "Med de 300 Mand, som labede, vil
      jeg frelse eder og give Midjaniterne i din Haand; men Resten af
      Folket skal drage hver til sit!"
  8.  Derpaa tog han Folkets Krukker og deres Horn fra dem; og alle
      Israeliterne lod han drage hjem, hver til sit, men de 300 Mand
      beholdt han hos sig. Og Midjaniternes Lejr var nede paa Sletten.

  9.  Samme Nat sagde HERREN til ham: "Staa op og drag ned imod Lejren,
      thi jeg har givet den i din Haand!
 10.  Men er du bange for at drage derned, saa begiv dig med din Tjener
      Pura ned til Lejren
 11.  og hør, hvad de siger der; saa vil du faa Mod til at drage ned
      imod Lejren!" Han gik da med sin Tjener Pura ned til Lejrens
      Forposter.
 12.  Midjaniterne, Amalekiterne og alle Østens Stammer havde lejret
      sig paa Sletten mangfoldige som Græshopper, og deres Kameler var
      utallige, mangfoldige som Sandet ved Havets Bred.
 13.  Just som Gideon kom, var en Mand i Færd med at fortælle en anden
      noget, han havde drømt, idet han sagde: "Jeg har haft en Drøm!
      Se, et Bygbrød kom rullende ned mod Midjaniternes Lejr, og da
      det kom til Teltet, stødte det til det og væltede det over Ende,
      saa at Teltet faldt."
 14.  Da sagde den anden: "Det kan ikke betyde andet end Israeliten
      Gideons, Joasjs Søns, Sværd; Gud har givet Midjan og hele Lejren
      i hans Haand!"
 15.  Da Gideon hørte Beretningen om Drømmen og dens Tydning, tilbad
      han og vendte derefter tilbage til Israels Lejr, hvor han sagde:
      "Staa op, thi HERREN har givet Midjaniternes Lejr i eders Haand!"

 16.  Derpaa delte han de 300 Mand i tre Afdelinger og gav dem alle
      Horn og tomme Krukker med Fakler i;
 17.  og han sagde til dem: "Giv Agt paa mig og gør som jeg! Naar jeg
      kommer til Udkanten af Lejren, skal I gøre som jeg;
 18.  naar jeg og alle de, der er hos mig, støder i Hornet, skal I ogsaa
      støde i Hornene rundt om hele Lejren og raabe: For HERREN og for
      Gideon!"
 19.  Da nu Gideon og de 100 Mand, der var hos ham, kom hen til
      Udkanten af Lejren ved Begyndelsen af den midterste Nattevagt,
      lige som man havde stillet Vagtposterne ud, stødte de i Hornene
      og slog deres Krukker itu.
 20.  Saa blæste de tre Afdelinger i Hornene og slog Krukkerne itu; men
      de holdt Faklerne i deres venstre Haand og i deres højre Haand
      Hornene for at blæse i dem, og de raabte: "HERRENs Sværd og
      Gideons!"
 21.  Og de blev staaende, hvor de stod, rundt om Lejren, hver paa sin
      Plads. Da vaagnede hele Lejren, og de skreg op og flygtede.
 22.  Og da de blæste i de 300 Horn, satte HERREN den enes Sværd mod
      den andens i hele Lejren, og de flygtede til Bet Sjitta hen imod
      Zerera, til Bredden ved Abel Mehola over for Tabbat.

 23.  Derpaa stævnedes Israeliterne sammen fra Naftali, Aser og hele
      Manasse, og de satte efter Midjaniterne;
 24.  og Gideon sendte Bud ud i hele Efraims Bjergland og lod
      kundgøre: "Drag Midjaniterne i Møde og afskær dem Adgangen til
      Vandet lige til Bet-Bara ved Jordan!" Da stævnedes alle
      Efraimiterne sammen, og de afskar dem Adgangen til Vandet lige
      til Bet-Bara ved Jordan
 25.  og tog Midjaniternes to Høvdinger Oreb og Ze'eb til Fange; Oreb
      dræbte de paa Orebs Klippe, Ze'eb i Ze'ebs Perse; og de forfulgte
      Midjaniterne og bragte Orebs og Ze'ebs Hoveder til Gideon
      hinsides Jordan.

I:bibeldommer08
T:Dommerbogen 8
F:Men Efraimiterne sagde til ham
  1.  Men Efraimiterne sagde til ham: "Hvorfor handler du saaledes over
      for os, at du ikke kaldte os til, da du drog i Kamp mod
      Midjaniterne?" Og de gik stærkt i Rette med ham.
  2.  Men han svarede dem: "Hvad er min Daad i Sammenligning med eders?
      Er ikke Efraims Efterhøst bedre end Abiezers Vinhøst?
  3.  I eders Haand gav Gud Midjaniternes Høvdinger Oreb og Ze'eb, hvad
      har jeg formaaet i Sammenligning med eder?" Og da han talte
      saaledes, lagde deres Vrede sig mod ham.

  4.  Da Gideon naaede Jordan, gik han og de 300 Mand, der var med ham,
      over, udmattede og sultne.
  5.  Han sagde da til Folkene i Sukkot: "Giv Folkene, der følger mig,
      nogle Brød, thi de er udmattede, og jeg er i Færd med at
      forfølge Midjaniterkongerne Zeba og Zalmunna!"
  6.  Men Høvedsmændene i Sukkot svarede: "Har du allerede faaet fat i
      Zeba og Zalmunna, siden vi skal give dine Folk Brød?"
  7.  Da sagde Gideon: "Til Gengæld skal jeg tærske eders Kroppe med
      Ørkentorne og Tidsler, naar HERREN har givet Zeba og Zalmunna i
      min Haand!"
  8.  Saa drog han derfra til Penuel og sagde det samme til dem; og da
      Folkene i Penuel gav ham samme Svar som Folkene i Sukkot,
  9.  tiltalte han dem paa lignende Maade og sagde: "Naar jeg kommer
      uskadt tilbage, vil jeg nedbryde Borgen her!"

 10.  Zeba og Zalmunna befandt sig imidlertid med deres Hær i Karkor,
      henved 15000 Mand; det var alle dem, der var tilbage af Østens
      Stammers, Hær; de faldne udgjorde 120000 vaabenføre Mænd.
 11.  Og Gideon drog op ad Teltboernes Vej østen for Noba og Jogbeha
      og slog Hæren, der ikke anede Uraad.
 12.  Zeba og Zalmunna flygtede, men han satte efter dem og fangede de
      to Midjaniterkonger Zeba og Zalmunna og slog hele Hæren med
      Rædsel.

 13.  Da Gideon, Joasjs Søn, vendte tilbage fra Kampen, fra
      Herespasset,
 14.  fik han fat i en ung Mand fra Sukkot og spurgte ham ud, og den
      unge Mand skrev Navnene paa Høvedsmændene og de Ældste i Sukkot
      op til ham, syv og halvfjerdsindstyve Mænd.
 15.  Saa drog han til Folkene i Sukkot og sagde: "Se, her er Zeba og
      Zalmunna, som I haanede mig med, da I sagde: Har du allerede faaet
      fat i Zeba og Zalmunna, siden vi skal give dine udmattede Mænd
      Brød?"
 16.  Derpaa greb han Byens Ældste, tog Ørkentorne og Tidsler og
      tærskede Folkene i Sukkot med dem;
 17.  og Borgen i Penuel brød han ned og dræbte Folkene i Byen.
 18.  Men til Zeba og Zalmunna sagde han: "Hvorledes var de Mænd, I
      ihjelslog ved Tabor?" De svarede: "De lignede dig, de saa begge
      ud som Kongesønner!"
 19.  Da sagde han: "Mine Brødre, min Moders Sønner var det! Saa sandt
      HERREN lever; havde I skaanet deres Liv, havde jeg ikke slaaet
      eder ihjel!"
 20.  Derpaa sagde han til sin førstefødte Søn Jeter: "Staa op og dræb
      dem!" Men den unge Mand drog ikke sit Sværd; han havde ikke Mod
      dertil, fordi han endnu var ung.
 21.  Da sagde Zeba og Zalmunna: "Staa selv op og giv os Dødsstødet,
      thi som Manden saaledes hans Styrke!" Saa stod Gideon op og dræbte
      Zeba og Zalmunna. Og han tog de Halvmaaner, deres Kameler havde
      om Halsen.

 22.  Derefter sagde Israeliterne til Gideon: "Vær vor Hersker, du
      selv og siden din Søn og din Sønnesøn, da du nu har frelst os af
      Midjaniternes Haand!"
 23.  Men Gideon svarede dem: "Hverken jeg eller min Søn vil herske
      over eder; HERREN skal herske over eder!"
 24.  Derpaa sagde Gideon til dem: "Jeg har noget at bede eder om:
      Enhver af eder skal give mig de Ringe, der findes mellem hans
      Bytte!" Hine havde nemlig Guldringe, thi de var Ismaeliter.
 25.  De svarede: "Ja, vi vil gerne give dig dem!" Saa bredte han sin
      Kappe ud, og enhver af dem lagde de Ringe, der fandtes mellem
      hans Bytte, derpaa.
 26.  Vægten af Guldringene, som han havde bedt om, udgjorde 1700
      Sekel Guld bortset fra Halvmaanerne, Ørenringene og
      Purpurklæderne, som Midjaniterkongerne bar, og Kæderne paa
      Kamelernes Halse.
 27.  Gideon lavede deraf en Efod, som han gav Plads i sin Fødeby
      Ofra; og alle Israeliterne bolede med den, og den blev Gideon
      og hans Hus en Snare.

 28.  Saaledes bukkede Midjaniterne under for Israeliterne, og de
      rejste sig ikke mere; og Landet havde Ro i fyrretyve Aar, saa
      længe Gideon levede.

 29.  Og Jerubba'al, Joasjs Søn, begav sig til sit Hjem og opholdt sig
      der.
 30.  Gideon havde halvfjerdsindstyve Sønner, der var avlede af ham,
      thi han havde mange Hustruer.
 31.  Han havde en Medhustru i Sikem; hun fødte ham en Søn, som han
      gav Navnet Abimelek.
 32.  Gideon, Joasjs Søn, døde i en høj Alder og blev jordet i sin
      Fader Abiezriten Joasjs Grav i Ofra.
 33.  Men da Gideon var død, gav Israeliterne sig atter til at bole
      med Ba'alerne og gjorde Ba'al-Berit til deres Gud;
 34.  og Israeliterne kom ikke HERREN deres Gud i Hu, ham, som
      frelste dem fra alle deres Fjender, der omgav dem paa alle
      Kanter.
 35.  Og de handlede ikke vel mod Jerubba'als, Gideons, Hus, trods alt
      det gode, han havde gjort Israel.

I:bibeldommer09
T:Dommerbogen 9
F:Jerubba'als Søn Abrimelek begav sig til sine Morbrødere i Sikem
  1.  Jerubba'als Søn Abrimelek begav sig til sine Morbrødere i Sikem
      og talte til dem og til hele sin Moders Fædrenehus's Slægt og
      sagde:
  2.  "Sig til alle Sikems Borgere: Hvad baader eder vel bedst, at
      halvfjerdsindstyve Mænd, alle Jerubba'als Sønner, eller at en
      enkelt Mand hersker over eder? Kom i Hu, at jeg er eders Kød og
      Blod!"
  3.  Hans Morbrødre talte da alle disse Ord til alle Sikems Borgere
      til Gunst til ham; og deres Hu vendte sig til Abimelek, idet de
      sagde: "Han er vor Broder."
  4.  De gav ham derpaa halvfjerdsindstyve Sekel Sølv fra Ba'al Berits
      Hus, og for dem lejede Abimelek nogle daarlige og frække Folk,
      som sluttede sig til ham.
  5.  Derpaa drog han til sin Faders Hus i Ofra og slog sine Brødre,
      Jerubba'als halvfjerdsindstyve Sønner, ihjel paa een Sten. Kun
      Jotam, Jerubba'als yngste Søn, blev tilbage, thi han havde
      skjult sig.
  6.  Derefter samledes alle Sikems Borgere og hele Millos Hus og gik
      hen og gjorde Abimelek til Konge ved Egen med Stenstøtten i
      Sikem.

  7.  Da Jotam fik Efterretning herom, gik han hen og stillede sig paa
      Toppen af Garizims Bjerg og raabte med høj Røst til dem: "Hør
      mig, Sikems Borgere, saa skal Gud høre eder!
  8.  Engang tog Træerne sig for at salve sig en Konge. De sagde da
      til Olietræet: Vær du vor Konge!
  9.  Men Olietræet svarede dem: Skulde jeg give Afkald paa min Fedme,
      for hvilken Guder og Mennesker priser mig, for at give mig til
      at svæve over Træerne?
 10.  Saa sagde Træerne til Figentræet: Kom du og vær vor Konge!
 11.  Men Figentræet svarede dem: Skulde jeg give Afkald paa min Sødme
      og min liflige Frugt for at give mig til at svæve over Træerne?
 12.  Saa sagde Træerne til Vinstokken: Kom du og vær vor Konge!
 13.  Men Vinstokken svarede dem: Skulde jeg give Afkald paa min Most,
      som glæder Guder og Mennesker, for at give mig til at svæve over
      Træerne?
 14.  Da sagde alle Træerne til Tornebusken: Kom du og vær vor Konge!
 15.  Og Tornebusken svarede Træerne: Hvis I mener det ærligt med at
      salve mig til eders Konge, kom saa og søg ind under min Skygge;
      men hvis ikke, saa vil Flammer slaa op af Tornebusken og fortære
      Libanons Cedre!
 16.  Hvis I nu er gaaet ærligt og redeligt til Værks, da I gjorde
      Abimelek til Konge, og hvis I har handlet vel mod Jerubba'al og
      hans Hus og gengældt ham, hvad han gjorde -
 17.  min Fader kæmpede jo for eder og vovede sit Liv for at frelse
      eder af Midjaniternes Haand,
 18.  men I har i Dag rejst eder mod min Faders Hus, dræbt hans
      Sønner, halvfjerdsindstyve Mænd, paa een Sten og sat hans
      Trælkvindes Søn Abimelek til Konge over Sikems Borgere, fordi
      han er eders Broder
 19.  ja, hvis I i Dag er gaaet ærligt og redeligt til Værks mod
      Jerubba'al og hans Hus, saa gid I maa faa Glæde af Abimelek, og gid
      han maa faa Glæde af eder;
 20.  men hvis ikke, saa slaa Flammer op fra Abimelek og fortære Sikems
      Borgere og Millos Hus, og Flammer slaa op fra Sikems Borgere og
      Millos Hus og fortære Abimelek!"
 21.  Derpaa tog Jotam Flugten og flygtede til Be'er; og der tog han
      Ophold for at være i Sikkerhed for sin Broder Abimelek.

 22.  Da Abimelek havde haft Magten over Israel i tre Aar,
 23.  sendte Gud en ond Aand mellem Abimelek og Sikems Borgere, og
      Sikems Borgere faldt fra Abimelek,
 24.  for at Voldsgerningen mod Jerubba'als halvfjerdsindstyve Sønner
      kunde blive hævnet og deres Blod komme over deres Broder
      Abimelek, som havde dræbt dem, og over Sikems Borgere, som havde
      sat ham i Stand til at dræbe sine Brødre.
 25.  Sikems Borgere lagde da Baghold paa Bjergtoppene, og de
      udplyndrede alle vejfarende, der kom forbi dem. Dette meldtes
      Abimelek.

 26.  Nu kom Ga'al, Ebeds Søn, med sine Brødre og flyttede ind i
      Sikem; og Sikems Borgere fattede Tillid til ham.
 27.  De begav sig ud i Marken, plukkede Druer og pressede dem og
      fejrede deres Vinhøstfest. Og de gik ind i deres Guds Hus, hvor
      de spiste og drak og udstødte Forbandelser over Abimelek.
 28.  Da sagde Ga'al, Ebeds Søn: "Hvem er Abimelek, og hvad er Sikem,
      at vi skal være hans Trælle! Var ikke Jerubba'als Søn og hans
      Foged Zebul Trælle for Hamors, Sikems Faders, Mænd hvorfor skal
      vi da være hans Trælle?
 29.  Havde jeg blot Magten over Folket her, skulde jeg nok skaffe
      Abimelek af Vejen!"
 30.  Da Zebul, Byens Høvedsmand, hørte Ga'als, Ebeds Søns, Ord,
      blussede hans Vrede op,
 31.  og han sendte Bud til Abimelek i Aruma og lod sige: "Se, Ga'al,
      Ebeds Søn, og hans Brødre er kommet til Sikem, og se, de
      ophidser Byen imod dig; forstærk derfor din Hær og ryk ud!
 32.  Og nu, bryd op ved Nattetide med dine Folk og læg dig i Baghold
      paa Marken;
 33.  og kast dig saa over Byen tidligt om Morgenen, naar Solen staar op!
      Naar da han og hans Folk rykker ud imod dig, kan du gøre med dem,
      hvad der falder for!"
 34.  Abimelek brød da op ved Nattetide med alle sine Folk, og de
      lagde sig i Baghold imod Sikem i fire Afdelinger.

 35.  Da gik Ga'al, Ebeds Søn, ned og stillede sig op ved Byporten.
      Og Abimelek og hans Folk rejste sig fra deres Baghold.
 36.  Da Ga'al fik Øje paa Folkene, sagde han til Zebul: "Se, der
      stiger Folk ned fra Bjergtoppene!" Men Zebul sagde til ham: "Det
      er Bjergenes Skygge, du tager for Mænd!"
 37.  Men Ga'al sagde atter: "Der stiger Folk ned fra Landets Navle,
      og en anden Skare kommer i Retning af Sandsigernes Træ!"
 38.  Da sagde Zebul til ham: "Hvor er nu dine store Ord fra før: Hvem
      er Abimelek, at vi skal være hans Trælle? Der er de Folk, du lod
      haant om - ryk nu ud og kæmp med dem!"
 39.  Ga'al rykkede da ud i Spidsen for Sikems Borgere for at kæmpe
      mod Abimelek.
 40.  Men Abimelek slog ham paa Flugt, og mange faldt og laa dræbte helt
      hen til Byporten.
 41.  Abimelek tog saa Ophold i Aruma; og Zebul jog Ga'al og hans
      Brødre bort fra Sikem.

 42.  Næste Dag begav Folket sig ud paa Marken, og det meldtes
      Abimelek.
 43.  Han tog da sine Folk og delte dem i tre dele og lagde Baghold paa
      Marken; og da han saa Folket drage ud, overfaldt han dem og slog
      dem.
 44.  Og Abimelek og den Afdeling, han havde hos sig, brød frem og tog
      Stilling ved Indgangen til Byen, medens de to andre Afdelinger
      kastede sig over alle dem, der var ude paa Marken; og huggede dem
      ned;
 45.  og efter at Abimelek hele Dagen igennem havde angrebet Byen,
      indtog han den, dræbte Folkene deri, nedbrød Byen og strøede
      Salt paa den.

 46.  Da hele Besætningen i Sikems Taarn hørte det, begav de sig hen
      til Kælderrummet i El Berits Hus.
 47.  Og da Abimelek fik Melding om, at hele Besætningen i Sikems Taarn
      var samlet,
 48.  gik han med alle sine Folk op paa Zalmonbjerget. Her greb han en
      Økse, afhuggede et Knippe Grene, løftede det op og tog det paa
      Skulderen; og han sagde til sine Folk: "Skynd eder at gøre det
      samme, som I saa, jeg gjorde!"
 49.  Alle Folkene afhuggede da ogsaa hver sit Knippe og fulgte efter
      Abimelek og lagde det oven paa Kælderrummet og stak Ild paa
      Kælderrummet oven over dem. Saaledes omkom ogsaa hele Besætningen
      i Sikems Taarn, henved 1000 Mænd og Kvinder.

 50.  Derefter drog Abimelek mod Tebez, og han belejrede Byen og
      indtog den.
 51.  Inde i Byen var der et stærkt befæstet Taarn; derhen flygtede
      alle Mænd og Kvinder, alle Byens Indbyggere, idet de stængede
      efter sig og tyede op paa Taarnets Tag;
 52.  Abimelek rykkede da frem til Taarnet og angreb det; men da han
      nærmede sig Taarnets Indgang for at stikke Ild derpaa,
 53.  kastede en Kvinde en Møllesten ned paa Abimeleks Hoved og knuste
      hans Hjerneskal.
 54.  Da raabte han i Hast til sin Vaabendrager: "Drag dit Sværd og dræb
      mig, for at det ikke skal siges, at en Kvinde har slaaet mig
      ihjel!" Og Vaabendrageren gennemborede ham, saa han døde.
 55.  Men da Israeliterne saa, at Abimelek var død, begav de sig hver
      til sit.

 56.  Saaledes gengældte Gud det onde, Abimelek havde øvet mod sin
      Fader ved at dræbe sine halvfjerdsindstyve Brødre;
 57.  og al Sikemiternes Ondskab lod Gud komme over deres egne
      Hoveder. Paa den Maade kom Jotams, Jerubba'als Søns, Forbandelse
      over dem.

I:bibeldommer10
T:Dommerbogen 10
F:Efter Abimelek fremstod som Israels Befrier Tola
  1.  Efter Abimelek fremstod som Israels Befrier Tola, en Søn af
      Dodos Søn Pua, en Mand af Issakar, som boede i Sjamir i Efraims
      Bjerge.
  2.  Han var Dommer i Israel i tre og tyve Aar. Da han døde, blev han
      jordet i Sjamir.

  3.  Efter ham fremstod Gileaditen Jair; han var Dommer i Israel i to
      og tyve Aar.
  4.  Han havde tredive Sønner, som red paa tredive Æsler, og de havde
      tredive Byer, som endnu den Dag i Dag kaldes Jairs Teltbyer; de
      ligger i Gilead.
  5.  Da Jair døde, blev han jordet i Kamon.

  6.  Men Israeliterne blev ved at gøre, hvad der var ondt i HERRENs
      Øjne, idet de dyrkede Ba'alerne og Astarterne og Aramæernes,
      Zidons, Moabs, Ammoniternes og Filisternes Guder og faldt fra
      HERREN og undlod at dyrke ham.
  7.  Da blussede HERRENs Vrede op mod Israel, og han gav dem til Pris
      for Filisterne og Ammoniterne,
  8.  som kuede og mishandlede Israeliterne i det Aar; i atten Aar
      kuede de alle Israeliterne hinsides Jordan i Amoriternes Land i
      Gilead.
  9.  Og Ammoniterne satte over Jordan for ogsaa at angribe Juda,
      Benjamin og Efraims Slægt, saa at Israeliterne kom i stor Nød.
 10.  Da raabte Israeliterne til HERREN og sagde: "Vi har syndet imod
      dig, thi vi har forladt HERREN vor Gud og dyrket Ba'alerne!"
 11.  Men HERREN svarede Israeliterne: "Har ikke Ægypterne,
      Amoriterne, Ammoniterne, Filisterne,
 12.  Zidonierne, Amalekiterne og Midjaniterne mishandlet eder? Og da
      I raabte til mig, frelste jeg eder af deres Haand.
 13.  Men I forlod mig og dyrkede andre Guder! Derfor vil jeg ikke
      mere frelse eder!
 14.  Gaa nu hen og raab til de Guder, I udvalgte eder, og lad dem
      frelse eder i eders Nød:"
 15.  Da sagde Israeliterne til HERREN: "Vi har syndet! Gør med os,
      hvad dig tykkes godt, men frels os blot nu!"
 16.  Og de skilte sig af med de fremmede Guder og dyrkede HERREN; da
      kunde han ikke længer holde ud at se Israels Nød.

 17.  Ammoniterne stævnedes sammen, og de slog Lejr i Gilead; ogsaa
      Israeliterne samlede sig, og de slog Lejr i Mizpa.
 18.  Da sagde Folket, Gileads Høvdinger, til hverandre: "Hvis der
      findes en Mand, som vil tage Kampen op med Ammoniterne, skal han
      være Høvding over alle Gileads Indbyggere!"

I:bibeldommer11
T:Dommerbogen 11
F:Gileaditen Jefta var en dygtig Kriger
  1.  Gileaditen Jefta var en dygtig Kriger. Han var Søn af en Skøge.
      Gilead avlede Jefta.
  2.  Men Gileads Hustru fødte ham Sønner, og da de voksede op, jog de
      Jefta bort med de Ord: "Du skal ikke have Arv og Lod i vor
      Faders Hus, thi du er en fremmed Kvindes Søn!"
  3.  Jefta flygtede da for sine Brødre og bosatte sig i Landet Tob,
      hvor nogle daarlige Folk samlede sig om ham og deltog i hans
      Strejftog.

  4.  Efter nogen Tids Forløb angreb Ammoniterne Israel.
  5.  Og da Ammoniterne angreb Israel, drog Gileads Ældste hen for at
      hente Jefta hjem fra Landet Tob.
  6.  De sagde til Jefta: "Kom og vær vor Fører, at vi kan tage Kampen
      op med Ammoniterne!"
  7.  Jefta svarede Gileads Ældste: "Har I ikke hadet mig og jaget mig
      bort fra min Faders Hus? Hvorfor kommer I da til mig, nu I er i
      Nød?"
  8.  Men Gileads Ældste sagde til Jefta: "Derfor kommer vi jo nu
      tilbage til dig! Vil du drage med os og kæmpe med Ammoniterne,
      skal du være Høvding over os, over alle Gileads Indbyggere!"
  9.  Jefta svarede Gileads Ældste: "Dersom I fører mig tilbage, for
      at jeg skal kæmpe med Ammoniterne, og HERREN giver dem i min
      Magt, saa vil jeg være eders Høvding!"
 10.  Da sagde Gileads Ældste til Jefta: "HERREN hører Overenskomsten
      mellem os; visselig vil vi gøre, som du siger!"
 11.  Da drog Jefta med Gileads Ældste; og Folket gjorde ham til deres
      Høvding og Fører. Og alle sine Ord udtalte Jefta for HERRENs
      Aasyn i Mizpa.

 12.  Derpaa sendte Jefta Sendebud til Ammoniternes Konge og lod sige:
      "Hvad er der dig og mig imellem, siden du er draget imod mig for
      at angribe mit Land?"
 13.  Ammoniternes Konge svarede Jeftas Sendebud: "Jo, Israel tog mit
      Land, da de drog op fra Ægypten, lige fra Arnon til Jabbok og
      Jordan; giv det derfor tilbage med det gode!"
 14.  Men Jefta sendte atter Sendebud til Ammoniternes Konge
 15.  og lod sige: "Saaledes siger Jefta: Israel har ikke taget Moabs
      eller Ammoniternes Land!
 16.  Men da de drog op fra Ægypten, vandrede Israel igennem Ørkenen
      til det røde Hav og kom derpaa til Kadesj.
 17.  Da sendte Israel Sendebud til Edomiternes Konge og lod sige: Lad
      mig drage igennem dit Land! Men Edomiternes Konge ænsede det
      ikke. Ligeledes sendte de Bud til Moabiternes Konge, men han var
      heller ikke villig dertil. Israel blev da boende i Kadesj.
 18.  Derpaa drog de igennem Ørkenen og gik uden om Edomiternes og
      Moabiternes, Land, og da de naaede Egnen østen for Moab, slog de
      Lejr hinsides Arnon; men de betraadte ikke Moabs Enemærker, thi
      Arnon er Moabs Grænse.
 19.  Israel sendte derpaa Sendebud til Kongen af Hesjbon,
      Amoriterkongen Sihon, og lod sige: Lad os drage igennem dit Land
      for at naa hen, hvor vi skal!
 20.  Men Sihon nægtede Israeliterne Tilladelse til at drage gennem
      hans Land; og Sihon samlede hele sin Hær, og de slog Lejr i Jaza
      og angreb Israel.
 21.  Da gav HERREN, Israels Gud, Sihon og hele hans Hær i Israels
      Haand, saa at de slog dem. Og Israel underlagde sig hele det Land,
      Amoriterne boede i;
 22.  de underlagde sig hele Amoriternes Omraade fra Arnon til Jabbok
      og fra Ørkenen til Jordan.
 23.  Saaledes drev HERREN, Israels Gud, Amoriterne bort foran sit Folk
      Israel; og nu vil du underlægge dig deres Land!
 24.  Ikke sandt, naar din Gud Kemosj driver nogen bort, saa tager du
      hans Land? Og hver Gang HERREN vor Gud driver nogen bort foran
      os, tager vi hans Land.
 25.  Er du vel bedre end Zippors Søn, Kong Balak af Moab? Stredes han
      med Israel, eller indlod han sig i Kamp med dem,
 26.  da Israeliterne bosatte sig i Hesjbon med Smaabyer, i Aroer med
      Smaabyer og i alle Byerne langs Arnon nu har de boet der i 300
      Aar? Hvorfor tilrev I eder dem ikke dengang?
 27.  Det er ikke mig, der har forbrudt mig mod dig, men dig, der
      handler ilde mod mig ved at angribe mig. HERREN, Dommeren, vil i
      Dag dømme Israeliterne og Ammoniterne imellem!"
 28.  Men Ammoniternes Konge ænsede ikke Jeftas Ord, som hans Sendebud
      overbragte.

 29.  Da kom HERRENs Aand over Jefta; og han drog igennem Gilead og
      Manasse; derpaa drog han til Mizpe i Gilead, og fra Mizpe i
      Gilead drog han mod Ammoniterne.
 30.  Og Jefta aflagde HERREN et Løfte og sagde: "Dersom du giver
      Ammoniterne i min Haand,
 31.  saa skal den, som først kommer mig i Møde fra min Husdør naar jeg
      vender uskadt, tilbage fra Ammoniterne, tilfalde HERREN, og jeg
      vil ofre ham som Brændoffer!"
 32.  Saa drog Jefta i Kamp mod Ammoniterne, og HERREN gav dem i hans
      Haand,
 33.  saa at han tilføjede dem et stort Nederlag fra Aroer til Egnen
      ved Minnit, tyve Byer, og til Abel Keramim. Saaledes bukkede
      Ammoniterne under for Israeliterne.

 34.  Men da Jefta kom til sit Hjem i Mizpa, se, da kom hans Datter
      ham i Møde med Haandpauker og Dans. Hun var hans eneste Barn
      foruden hende havde han hverken Søn eller Datter.
 35.  Da han fik Øje paa hende, sønderrev han sine Klæder og raabte:
      "Ak, min Datter, du har bøjet mig dybt, og det er dig, der
      styrter mig i Ulykke! Thi jeg har aabnet min Mund for HERREN og
      kan ikke tage mit Ord tilbage!"
 36.  Da svarede hun ham: "Fader, har du aabnet din Mund for HERREN, saa
      gør med mig, som dit Ord lød, nu da HERREN har skaffet dig Hævn
      over dine Fjender, Ammoniterne!"
 37.  Men hun sagde til sin Fader: "En Ting maa du unde mig: Giv mig to
      Maaneders Frist, saa jeg kan gaa omkring i Bjergene for at begræde
      min Jomfrustand sammen med mine Veninder!"
 38.  Han sagde: "Gaa!" og lod hende drage bort i to Maaneder; og hun
      gik bort med sine Veninder for at begræde sin Jomfrustand i
      Bjergene.
 39.  Da de to Maaneder var omme, vendte hun tilbage til sin Fader, og
      han fuldbyrdede det Løfte, han havde aflagt, paa hende; og hun
      havde ikke kendt Mand. Og det blev Skik i Israel,
 40.  at Israels Døtre hvert Aar gaar hen for at klage over Gileaditen
      Jeftas Datter fire Dage om Aaret.

I:bibeldommer12
T:Dommerbogen 12
F:Derpaa stævnedes Efraimiterne sammen, og de drog nordpaa
  1.  Derpaa stævnedes Efraimiterne sammen, og de drog nordpaa; og de
      sagde til Jefta: "Hvorfor drog du i Kamp mod Ammoniterne uden at
      opfordre os til at gaa med? Nu brænder vi Huset af over Hovedet
      paa dig!"
  2.  Men Jeffa svarede dem: "Jeg og mit Folk var i Krig, og
      Ammoniterne trængte os haardt; da sendte jeg Bud efter eder, men
      I hjalp mig ikke imod dem;
  3.  og da jeg saa, at ingen kom mig til Hjælp, vovede jeg Livet og
      drog mod Ammoniterne, og HERREN gav dem i min Haand. Hvorfor
      drager I da nu i Kamp imod mig?"
  4.  Derpaa samlede Jefta alle Gileads Mænd og angreb Efraimiterne; og
      Gileads Mænd slog Efraimiterne.
  5.  Og Gileaditerne afskar Efraimiterne fra Jordans Vadesteder.
      Hver Gang saa en af de efraimitiske Flygtninge sagde: "Lad mig
      komme over!" spurgte Gileads Mænd: "Er du Efraimit?" Og naar han
      svarede: "Nej!"
  6.  sagde de til ham: "Sig Sjibbolet!" Og naar han da sagde Sibbolet,
      fordi han ikke kunde udtale Ordet rigtigt, greb de ham og
      huggede ham ned ved Jordans Vadesteder. Ved den Lejlighed faldt
      42000 Efraimiter.

  7.  Jefta var Dommer i Israel i seks Aar. Saa døde Gileaditen Jefta og
      blev jordet i sin By i Gilead.
  8.  Efter ham var Ibzan fra Betlehem Dommer i Israel.
  9.  Han havde tredive Sønner; tredive Døtre giftede han bort, og
      tredive Svigerdøtre hjemførte han til sine Sønner.
 10.  Han var Dommer i Israel i syv Aar. Saa døde Ibzan og blev jordet i
      Betlehem.

 11.  Efter ham var Zebuloniten Elon Dommer i Israel. Han var Dommer i
      Israel i ti Aar.
 12.  Saa døde Zebuloniten Elon og blev jordet i Ajjalon i Zebulons
      Land.

 13.  Efter ham var Abdon, Hillels Søn, fra Piraton Dommer i Israel.
 14.  Han havde fyrretyve Sønner og tredive Sønnesønner, som red paa
      halvfjerdsindstyve Æsler. Han var Dommer i Israel i otte Aar.
 15.  Saa døde Abdon, Hillels Søn, fra Piraton og blev jordet i Piraton
      i Efraims Land paa Amalekiterbjerget.

I:bibeldommer13
T:Dommerbogen 13
F:Men Israeliterne blev ved at gøre, hvad der var ondt i HERRENs Øjne
  1.  Men Israeliterne blev ved at gøre, hvad der var ondt i HERRENs
      Øjne, og HERREN gav dem i Filisternes Haand i fyrretyve Aar.

  2.  Der levede i Zora en Mand af Daniternes Slægt ved Navn Manoa;
      hans Hustru var ufrugtbar og havde ingen Børn født.
  3.  Nu viste HERRENs Engel sig for Kvinden og sagde til hende: "Se,
      du er ufrugtbar og har ingen Børn født; men du skal blive
      frugtsommelig og føde en Søn.
  4.  Vogt dig vel for at drikke Vin eller stærk Drik og for at spise
      noget som helst urent!
  5.  Thi se, du skal blive frugtsommelig og føde en Søn. Der maa ikke
      komme Ragekniv paa hans Hoved, thi Drengen skal være en Guds
      Nasiræer fra Moders Liv af; og han skal gøre de første Skridt
      til at frelse Israel af Filisternes Haand!"

  6.  Kvinden gik nu hen og sagde til sin Mand: "Der kom en Guds Mand
      til mig, og han saa ud som en Guds Engel; saare frygtindgydende;
      jeg spurgte ham ikke, hvor han var fra, og sit Navn gav han mig
      ikke til Kende.
  7.  Han sagde til mig: Se, du skal blive frugtsommelig og føde en
      Søn; drik nu ikke Vin eller stærk Drik og spis intet som helst
      urent, thi Drengen skal være en Guds Nasiræer fra Moders Liv af
      til sin Dødedag!"

  8.  Da bad Manoa til HERREN og sagde: "Ak, HERRE, lad den Guds Mand,
      du sendte, atter komme til os for at lære os, hvorledes vi skal
      bære os ad med den Dreng, der skal fødes!"
  9.  Og Gud bønhørte Manoa; og Guds Engel kom atter til Kvinden,
      medens hun sad ude paa Marken, men Manoa, hendes Mand, var ikke
      hos hende.
 10.  Da skyndte Kvinden sig hen til sin Mand, fortalte ham det og
      sagde til ham: "Se, den Mand, som kom til mig forleden, har vist
      sig for mig!"
 11.  Manoa stod da op og gik med sin Hustru, og da han kom hen til
      Manden, sagde han til ham: "Er du den Mand, som talte til
      Kvinden?" Og han sagde: "Ja!"
 12.  Saa sagde Manoa: "Naar nu dit Ord gaar i Opfyldelse, hvorledes skal
      vi da forholde os og bære os ad med Drengen?"
 13.  HERRENs Engel svarede Manoa: "Alt det, jeg talte om til Kvinden,
      skal hun vogte sig for;
 14.  intet af, hvad der vokser paa Vinstokken, maa hun spise; Vin og
      stærk Drik maa hun ikke drikke, og intet urent maa hun spise; alt,
      hvad jeg bød hende, skal hun overholde!"
 15.  Da sagde Manoa til HERRENs Engel: "Vi vilde gerne holde dig
      tilbage og tillave dig et Gedekid!"
 16.  Men HERRENs Engel svarede Manoa: "Selv om du holder mig tilbage,
      spiser jeg ikke af din Mad; men vil du ofre et Brændoffer, saa
      bring HERREN det!" Thi Manoa vidste ikke, at det var HERRENs
      Engel.
 17.  Og Manoa sagde til HERRENs Engel: "Hvad er dit Navn? Naar dit Ord
      gaar i Opfyldelse, vil vi ære dig!"
 18.  Men HERRENs Engel svarede: "Hvorfor spørger du om mit Navn? Du
      skal vide, det er underfuldt."
 19.  Da tog Manoa Gedekiddet og Afgrødeofferet og ofrede det paa
      Klippen til HERREN, ham, som handler underfuldt, og Manoa og
      hans Hustru saa til.
 20.  Og da Flammen slog op imod Himmelen fra Alteret, steg HERRENs
      Engel op i Alterflammen, medens Manoa og hans Hustru saa til; og
      de faldt til Jorden paa deres Ansigt.
 21.  Og HERRENs Engel viste sig ikke mere for Manoa og hans Hustru.
      Saa forstod Manoa, at det var HERRENs Engel.
 22.  Og Manoa sagde til sin Hustru: "Vi er dødsens, thi vi har set
      Gud!"
 23.  Men hans Hustru sagde til ham: "Havde HERREN i Sinde at dræbe
      os, havde han ikke modtaget Brændoffer og Afgrødeoffer af vor
      Haand; heller ikke havde han ladet os se alt det og nu kundgjort
      os saadanne Ting!"

 24.  Og Kvinden fødte en Søn, som hun gav Navnet Samson. Drengen
      voksede op, og HERREN velsignede ham;
 25.  og HERRENs Aand begyndte at drive paa ham i Dans Lejr mellem Zora
      og Esjtaol.

I:bibeldommer14
T:Dommerbogen 14
F:Engang Samson kom ned til Timna, saa han en af Filisternes Døtre der
  1.  Engang Samson kom ned til Timna, saa han en af Filisternes Døtre
      der.
  2.  Og da han kom tilbage derfra, fortalte han sin Fader og Moder
      det og sagde: "Jeg har set en Kvinde i Timna, en af Filisternes
      Døtre; nu maa I hjælpe mig at faa hende til Hustru!"
  3.  Hans Fader og Moder svarede ham: "Findes der da ingen Kvinde
      blandt dine Landsmænds Døtre eller i hele dit Folk, siden du vil
      gaa hen og tage dig en Hustru hos de uomskaarne Filistere?" Men
      Samson svarede sin Fader: "Nej, hende maa du hjælpe mig til, thi
      det er hende, jeg synes om!"
  4.  Hans Fader og Moder forstod ikke, at det kom fra HERREN, som
      søgte en Anledning til Strid over for Filisterne. Paa den Tid
      havde Filisterne nemlig Magten over Israel.

  5.  Samson tog nu med sin Fader og Moder ned til Timna. Da de naaede
      Vingaardene uden for Timna, se, da kom en ung Løve brølende imod
      ham.
  6.  Saa kom HERRENs Aand over ham, og han sønderrev den med sine bare
      Næver, som var det et Gedekid; men sin Fader og Moder fortalte
      han ikke, hvad han havde gjort.
  7.  Derpaa drog han ned og bejlede til Kvinden; thi Samson syntes om
      hende.
  8.  Da han efter nogen Tids Forløb vendte tilbage for at ægte hende,
      gik han hen for at se til Løvens Aadsel, og se, da var der en
      Bisværm og Honning i Løvens Krop.
  9.  Han tog da Honningen i sine Hænder og spiste deraf, medens han
      gik videre; og da han kom til sin Fader og Moder, gav han dem
      noget deraf, og de spiste; men han sagde dem ikke, at han havde
      taget Honningen fra Løvens Krop.

 10.  Saa drog Samson ned til Kvinden; og de holdt Gilde, som de unge
      havde for Skik.
 11.  Da de saa ham, udvalgte de tredive Brudesvende til at ledsage
      ham.
 12.  Og Samson sagde til dem: "Jeg vil give eder en Gaade at gætte;
      hvis I i Løbet af de syv Gildedage kan sige mig Løsningen, vil
      jeg give eder tredive Linnedkjortler og tredive Sæt klæder;
 13.  men kan I ikke sige mig den, skal I give mig tredive
      Linnedkjortler og tredive Sæt klæder!" De svarede: "Sig din Gaade
      frem og lad os høre den!"
 14.  Da sagde han til dem: "Fra Æderen kom Æde, fra den stærke
      Sødme!" Men da de tre Dage var omme, havde de ikke kunnet gætte
      Gaaden,
 15.  og den fjerde Dag sagde de til Samsons Hustru: "Lok din Mand til
      at sige os Løsningen, ellers brænder vi dig og din Faders Hus
      inde! Har I budt os herhen for at tage alting fra os?"
 16.  Da hang Samsons Hustru over ham med Graad og sagde: "Du hader mig
      jo og elsker mig ikke! Du har givet mine Landsmænd en Gaade at
      gætte, og mig har du ikke sagt Løsningen!" Han svarede hende:
      "Jeg har ikke sagt min Fader eller Moder den, og saa skulde jeg
      sige dig den!"
 17.  Men hun hang over ham med Graad, de syv Dage Gildet varede; og
      den syvende Dag sagde han hende Løsningen, fordi hun plagede
      ham.  Saa sagde hun sine Landsmænd Gaadens Løsning;
 18.  og den syvende Dag, før han gik ind i Kammeret, sagde Byens Mænd
      til ham: "Hvad er sødere end Honning, og hvad er stærkere end en
      Løve?" Men han svarede dem: "Havde I ikke pløjet med min Kalv,
      havde I ikke gættet min Gaade!"

 19.  Da kom HERRENs Aand over ham, og han drog ned til Askalon, slog
      tredive Mænd ihjel der, trak deres Tøj af dem og gav Klæderne
      til dem, der havde sagt Løsningen paa Gaaden. Og hans Vrede
      blussede op, og han drog tilbage til sin Faders Hus.
 20.  Men Samsons Hustru blev givet til den Brudesvend, som havde
      været hans Brudefører.

I:bibeldommer15
T:Dommerbogen 15
F:Efter nogen Tids Forløb, i Hvedehøstens Tid
  1.  Efter nogen Tids Forløb, i Hvedehøstens Tid, besøgte Samson sin
      Hustru og havde et Gedekid med, og han sagde: "Lad mig gaa ind i
      Kammeret til min Hustru!" Men hendes Fader tillod ham det ikke,
  2.  men sagde: "Jeg tænkte for vist, at du havde faaet Uvilje mod
      hende, derfor gav jeg hende til ham, der var din Brudesvend; men
      hendes yngre Søster er smukkere end hun, lad hende blive din
      Hustru i Søsterens Sted!"
  3.  Da sagde Samson til dem: "Denne Gang er jeg sagesløs over for
      Filisterne, naar jeg gør dem Fortræd!"
  4.  Saa gik Samson hen og fangede 300 Ræve; derpaa tog han Fakler,
      bandt Halerne sammen to og to og fastgjorde en Fakkel midt
      imellem;
  5.  saa tændte han Faklerne, slap Rævene løs i Filisternes Korn og
      stak Ild baade paa Negene og Kornet paa Roden, ogsaa paa Vingaarde og
      Oliventræer.
  6.  Da Filisterne spurgte, hvem der havde gjort det, blev der sagt:
      "Det har Samson, Timnitens Svigersøn, fordi han tog hans Hustru
      og gav hende til hans Brudesvend." Da gik Filisterne op og
      brændte hende og hendes Faders Hus inde.
  7.  Men Samson sagde til dem: "Naar I bærer eder saaledes ad, under
      jeg mig ikke Ro, før jeg faar hævnet mig paa eder!"
  8.  Saa slog han dem sønder og sammen med vældige Slag, og derpaa steg
      han ned i Fjeldkløften ved Etam og tog Ophold der.

  9.  Filisterne drog nu op og slog Lejr i Juda og spredte sig ved
      Lehi.
 10.  Da sagde Judas Mænd: "Hvorfor er I draget op imod os?" Og de
      svarede: "Vi er draget herop for at binde Samson og handle mod
      ham, som han har handlet mod os!"
 11.  Saa steg 3000 Mand fra Juda ned til Fjeldkløften ved Etam og
      sagde til Samson: "Ved du ikke, at Filisterne har Magten over
      os?  Hvad er det dog, du har voldt os?." Han svarede dem: "Som
      de har handlet mod mig, har jeg handlet mod dem!"
 12.  Men de sagde til ham: "Vi er kommet ned for at binde dig og
      overgive dig til Filisterne!" Da sagde Samson til dem: "Sværg
      mig til, at I ikke vil slaa mig ihjel!"
 13.  De svarede ham: "Nej, vi vil Kun binde dig og overgive dig til
      dem; slaa dig ihjel vil vi ikke!" Saa bandt de ham med to nye Reb
      og førte ham op af Fjeldkløften.
 14.  Men da han kom til Lehi, og Filisterne hilste hans Komme med
      Jubelraab, kom HERRENs Aand over ham, og Rebene om hans Arme blev
      som svedne Sytraade, og hans Baand faldt skørnet af hans Hænder.
 15.  Og da han fik Øje paa en frisk Æselkæbe, rakte han sin Haand ud,
      greb den og huggede 1000 Mand ned med den.
 16.  Da sagde Samson: "Med en Æselkæbe har jeg flaaet dem sønder og
      sammen, med en Æselkæbe har jeg fældet 1000 Mand!"
 17.  Med disse Ord kastede han Kæbebenet fra sig, og derfor kaldte
      man Stedet Ramat Lehi.
 18.  Og da han var meget tørstig, raabte han til HERREN og sagde: "Ved
      din Tjeners Haand har du skaffet os denne vældige Sejr, skal jeg
      da nu dø af Tørst og falde i de uomskaarnes Haand?"
 19.  Da aabnede Gud Lavningen i Lehi, og der vældede Vand frem deraf;
      og da han havde drukket, fik han sin Livskraft igen.  Derfor
      kaldte man denne Kilde En Hakkore; den findes i Lehi endnu den
      Dag i Dag.

 20.  Han var Dommer i Israel i Filistertiden i tyve Aar.

I:bibeldommer16
T:Dommerbogen 16
F:Samson drog saa til Gaza. Der saa han en Skøge og gik ind til hende
  1.  Samson drog saa til Gaza. Der saa han en Skøge og gik ind til
      hende.
  2.  Da det spurgtes blandt Folkene i Gaza, at Samson var kommet
      derhen, gik de hen og lagde sig paa Lur efter ham ved Byporten;
      men de holdt sig rolige Natten over, idet de sagde: "Vi vil
      vente, til det bliver lyst; saa slaar vi ham ihjel!"
  3.  Samson blev liggende den halve Nat, men ved Midnatstide stod han
      op, greb fat i Byportens to Fløje og begge Portstolper, rykkede
      dem op tillige med Portslaaen, tog dem paa Skuldrene og bar dem op
      paa Toppen af Bjerget over for Hebron.

  4.  Siden fik han Kærlighed til en Kvinde ved Navn Dalila i
      Sorekdalen.
  5.  Da kom Filisternes Fyrster til hende og sagde til hende: "Se at
      lokke ud af ham, hvad det er, der giver ham hans vældige
      Kræfter, og hvorledes vi kan faa Bugt med ham, saa vi kan binde og
      kue ham, saa vil vi hver give dig 1100 Sekel Sølv!"
  6.  Dalila sagde da til Samson: "Sig mig dog, hvad det er, der giver
      dig dine vældige Kræfter, og hvorledes man kan binde og kue
      dig!"
  7.  Samson svarede hende: "Hvis man binder mig med syv friske
      Strenge, som ikke er blevet tørre, bliver jeg svag som ethvert
      andet Menneske."
  8.  Filisternes Fyrster bragte hende da syv friske Strenge, der ikke
      var blevet tørre, og med dem bandt hun ham;
  9.  samtidig havde hun Folk liggende paa Lur i Kammeret. Da sagde hun
      til ham: "Filisterne er over dig, Samson!" Men han rev Strengene
      over, og de brast som Blaargarn, der kommer Ild for nær; og
      hvorledes det hang sammen med hans Kræfter, kom ikke for Dagen.
 10.  Da sagde Dalila til Samson: "Se, du har narret mig og løjet for
      mig; sig mig dog, hvorledes man kan binde dig!"
 11.  Han svarede hende: "Hvis man binder mig med nye Reb, som aldrig
      har været brugt til noget, bliver jeg svag som ethvert andet
      Menneske!"
 12.  Da tog Dalila nye Reb og bandt ham. Saa sagde hun til ham:
      "Filisterne er over dig, Samson!" Samtidig laa der Folk paa Lur i
      Kammeret. Men han flaaede Rebene af sine Arme, som var det Traade.
 13.  Da sagde Dalila til Samson: "Hidtil har du narret mig og løjet
      for mig; sig mig dog, hvorledes man kan binde dig!" Han svarede
      hende: "Hvis du væver mine syv Hovedlokker ind i Rendegarnet og
      slaar dem fast med Slagelen, bliver jeg svag som ethvert andet
      Menneske."
 14.  Saa dyssede hun ham i Søvn og vævede hans syv Hovedlokker ind i
      Rendegarnet og slog dem fast med Slagelen. Og hun sagde til ham:
      "Filisterne er over dig, Samson!" Saa vaagnede han og rykkede
      Væven op sammen med Rendegarnet.
 15.  Da sagde hun til ham: "Hvor kan du sige, du elsker mig, naar du
      ingen Fortrolighed har til mig? Tre Gange har du nu narret mig
      og ikke sagt mig, hvad det er, der giver dig dine vældige
      Kræfter!"
 16.  Da hun saaledes stadig pinte og plagede ham med sine Ord, blev
      hans Sjæl træt til Døden,
 17.  og han talte rent ud og sagde til hende: "Ingen Ragekniv er
      kommet paa mit Hoved, thi jeg har fra Moders Liv af været en Guds
      Nasiræer; hvis mit Haar rages af, mister jeg mine Kræfter og
      bliver svag som alle andre Mennesker."

 18.  Da nu Dalila skønnede, at han havde talt rent ud til hende,
      sendte hun Bud efter Filisternes Fyrster og lod sige: "Kom nu
      herop, thi han har talt rent ud til mig!" Og Filisternes Fyrster
      kom op til hende og bragte Pengene med.
 19.  Saa dyssede hun ham i Søvn imellem sine Knæ og kaldte paa en Mand,
      som ragede hans syv Hovedlokker af. Da blev han svagere og
      svagere, og Kræfterne veg fra ham.
 20.  Derpaa sagde hun: Filisterne er over dig, Samson!" Da vaagnede han
      og tænkte: "Jeg skal nok slippe fra det ligesom de andre Gange
      og ryste det af mig!" Men han vidste ikke, at HERREN var veget
      fra ham.
 21.  Da greb Filisterne ham og stak Øjnene ud paa ham; derpaa bragte de
      ham ned til Gaza og lagde ham i Kobberlænker; og han maatte dreje
      Kværnen i Fangehuset.
 22.  Men hans Hovedhaar begyndte at vokse igen, efter at det var raget
      af.

 23.  Filisternes Fyrster samledes nu for at holde en stor Offerfest
      til Ære for deres Gud Dagon og for at fornøje sig; og de sagde:
      "Vor Gud gav os i Hænde Samson, vor Fjende!"
 25.  Da de nu var kommet i godt Lune, sagde de: "Hent Samson, at vi
      kan more os over ham!" De lod da Samson hente fra Fangehuset, og
      de morede sig over ham. De stillede ham op ved Søjlerne;
 24.  Og da Folket saa ham, priste de deres Gud og raabte: "Vor Gud gav
      os i Hænde Samson, vor Fjende, ham, som vort Land monne skænde,
      paa manges Liv gjorde Ende!"
 26.  Da sagde Samson til den unge Mand, som holdt ham i Haanden: "Slip
      mig og lad mig røre ved Søjlerne, som bærer Hallen, saa jeg kan
      læne mig til dem!".
 27.  Hallen var fuld af Mænd og Kvinder; der var alle Filisternes
      Fyrster, og paa Taget var der henved 3000 Mænd og Kvinder, som saa
      til, medens de morede sig over Samson.
 28.  Da raabte Samson til HERREN og sagde: "Herre, HERRE, kom mig i Hu
      og giv mig Kraft, o Gud, kun denne ene Gang, saa jeg kan hævne
      mig paa Filisterne for begge mine Øjne paa een Gang!"
 29.  Saa greb Samson om de to Midtersøjler, som bar Hallen, og
      stemmede sig imod den ene med højre og imod den anden med
      venstre Haand.
 30.  Og Samson sagde: "Lad mig dø sammen med Filisterne!" Derpaa
      bøjede han sig med saadan Kraft, at Hallen styrtede sammen over
      Fyrsterne og alle Folkene derinde. Saaledes dræbte han ved sin
      Død flere, end han havde dræbt i levende Live.
 31.  Men hans Brødre og hele hans Faders Hus drog ned og tog ham,
      bragte ham op og lagde ham i hans Fader Manoas Grav mellem Zora
      og Esjtaol. Han var Dommer i Israel i tyve Aar.

I:bibeldommer17
T:Dommerbogen 17
F:I Efraims Bjerge levede en Mand, som hed Mika
  1.  I Efraims Bjerge levede en Mand, som hed Mika.
  2.  Han sagde til sin Moder: "De 1100 Sekel Sølv, du har mistet, og
      for hvis Skyld du udtalte en Forbandelse, som jeg selv hørte,
      se, de Penge er hos mig; jeg har taget dem, men nu vil jeg give
      dig dem tilbage."  Da sagde hans Moder: "HERREN velsigne dig,
      min Søn!"
  3.  Saa gav han sin Moder de 1100 Sekel Sølv tilbage; og Moderen
      sagde: "Disse Penge helliger jeg HERREN og giver min Søn, for at
      han kan lave et udskaaret og støbt Billede."
  4.  Saa gav han sin Moder Pengene tilbage; og Moderen tog 200 Sekel
      Sølv deraf og gav dem til Guldsmeden, som lavede et udskaaret og
      støbt Billede deraf, og det fik sin Plads i Mikas Hus.
  5.  Manden Mika havde et Gudshus, og han lavede sig en Efod og en
      Husgud og indsatte en af sine Sønner til sin Præst.
  6.  I de Dage var der ingen Konge i Israel; enhver gjorde, hvad han
      fandt for godt.

  7.  Nu var der i Betlehem i Juda en ung Mand af Judas Slægt; han var
      Levit og boede der som fremmed.
  8.  Denne Mand forlod sin By Betlehem i Juda for at slaa sig ned som
      fremmed, hvor det kunde træffe sig, og paa sin Vandring kom han
      til Mikas Hus i Efraims Bjerge.
  9.  Da spurgte Mika ham: "Hvorfra kommer du?" Han svarede: "Jeg er
      Levit og har hjemme i Betlehem i Juda, og jeg er paa Vandring for
      at slaa mig ned som fremmed, hvor det kan træffe sig."
 10.  Da sagde Mika til ham: "Tag Ophold hos mig og bliv min Fader og
      Præst; jeg vil give dig ti Sekel Sølv om Aaret og holde dig med
      Klæder og give dig Kosten!"
 11.  Saa gik Leviten ind paa at tage Ophold hos Manden, og den unge
      Mand var ham som en af hans egne Sønner.
 12.  Mika indsatte saa Leviten, og den unge Mand blev Præst hos ham og
      tog Ophold i Mikas Hus.
 13.  Da sagde Mika: "Nu ved jeg, at HERREN vil gøre vel imod mig,
      siden jeg har faaet en Levit til Præst!"

I:bibeldommer18
T:Dommerbogen 18
F:I de Dage var der ingen Konge i Israel
  1.  I de Dage var der ingen Konge i Israel, og i de Dage var
      Daniternes Stamme i Færd med at søge sig en Arvelod, hvor de
      kunde bo, thi hidindtil var der ikke tilfaldet dem nogen Arvelod
      blandt Israels Stammer.
  2.  Daniterne udtog da af deres Slægt fem stærke Mænd fra Zora og
      Esjtaol og udsendte dem for at udspejde og undersøge Landet, og
      de sagde til dem: "Drag hen og undersøg Landet!" De kom da til
      Mikas Hus i Efraims Bjerge og overnattede der.
  3.  Da de kom i Nærheden af Mikas Hus og kendte den unge Levits
      Stemme, tog de derind og spurgte ham: "Hvem har ført dig herhen,
      hvad tager du dig for paa dette Sted, og hvorfor er du her?"
  4.  Han svarede dem: "Det og det har Mika gjort for mig; han har
      lejet mig til Præst."
  5.  Da sagde de til ham: "Adspørg da Gud, at vi kan faa at vide, om
      vor Færd skal lykkes!"
  6.  Præsten sagde da til dem: "Far med Fred, HERREN vaager over eders
      Færd!"
  7.  Saa drog de fem Mænd videre og kom til Lajisj; og de saa, at Byen
      levede trygt paa Zidoniernes Vis, at Folket der levede sorgløst
      og trygt og ikke manglede nogen Verdens Ting, men var rigt, og
      at de boede langt fra Zidonierne og intet havde med Aramæerne at
      gøre.
  8.  Da de kom tilbage til deres Brødre i Zora og Esjtaol, spurgte
      disse dem: "Hvad har I at melde?"
  9.  De svarede: "Kom, lad os drage op til Lajisj, thi vi har set
      Landet, og se, det er saare godt! Hvorfor holder I eder
      uvirksomme? Nøl ikke med at drage hen og underlægge eder Landet!
 10.  Thi Gud har givet det i eders Haand et Sted, hvor der ikke er
      Mangel paa nogen Verdens Ting! Naar I kommer derhen, kommer I til
      et Folk, der lever i Tryghed, og det er et vidtstrakt Land!"

 11.  Saa brød 600 væbnede Mænd af Daniternes Slægt op fra Zora og
      Esjtaol,
 12.  og de drog op og slog Lejr i Kirjat Jearim i Juda; derfor kalder
      man endnu den Dag i Dag dette Sted hans Lejr; det ligger vesten
      for Kirjat Jearim.
 13.  Derfra drog de over til Efraims Bjerge; og da de kom til Mikas
      Hus,
 14.  tog de fem Mænd, der havde været henne at udspejde Landet, til
      Orde og sagde til deres Brødre: "Ved I, at der i Husene her
      findes en Efod, en Husgud og et udskaaret og støbt Billede? Saa
      indser I vel, hvad I har at gøre!"
 15.  De begav sig derhen og kom til den unge Levits Hus, Mikas Hus,
      og hilste paa ham,
 16.  medens de 600 væbnede danitiske Mænd stod ved Porten.
 17.  Og de fem Mænd, der havde været henne at udspejde Landet, gik op
      og tog det udskaarne og støbte Billede, Efoden og Husguden,
      medens Præsten og de 600 væbnede Mænd stod ved Porten.
 18.  Hine gik ind i Mikas Hus og tog det udskaarne og støbte Billede,
      Efoden og Husguden. Præsten sagde til dem: "Hvad er det, I gør?"
 19.  Og de svarede ham: "Stille, læg Fingeren paa Munden og følg med
      os og bliv vor Fader og Præst! Hvad baader dig vel bedst, at være
      Præst for een Mands Hus eller for en Stamme og Slægt i Israel?"
 20.  Da blev Præsten glad, tog Efoden, Husguden og Gudebilledet og
      sluttede sig til Krigsfolkene.
 21.  Derpaa vendte de om og drog bort, idet de stillede Kvinderne og
      Børnene, Kvæget og Trosset forrest i Toget.

 22.  Da de var kommet et Stykke fra Mikas Hus, stævnedes Mændene i de
      Huse, der laa ved Mikas Hus, sammen, og de indhentede Daniterne.
 23.  Da de raabte efter Daniterne, vendte disse sig om og sagde til
      Mika: "Hvad er der i Vejen, siden du har kaldt Folk til Hjælp?"
 24.  Han svarede: "I har taget min Gud, som jeg havde lavet mig,
      tillige med Præsten og er rejst eders Vej! Hvad har jeg nu
      tilbage? Hvor kan I spørge mig, hvad der er i Vejen?"
 25.  Men Daniterne svarede ham: "Lad os ikke høre et Ord mere fra
      dig, ellers kunde det hænde, at nogle Mænd, som er bitre i Hu,
      faldt over eder, og at du satte baade dit eget og dine Husfolks
      Liv paa Spil!"
 26.  Dermed drog Daniterne deres Vej, og da Mika saa, at de var ham
      for stærke, vendte han om og begav sig tilbage til sit Hus.

 27.  De tog saa Guden, som Mika havde lavet, tillige med hans Præst og
      drog mod Lajisj, mod et Folk, der levede sorgløst og trygt,
      huggede dem ned med Sværdet og stak Ild paa Byen,
 28.  uden at nogen kunde komme den til Hjælp, thi den laa langt fra
      Zidon, og de havde intet med Aramæerne at gøre. Den ligger i Bet
      Rehobs Dal. Saa byggede de Byen op igen og bosatte sig der;
 29.  og de gav den Navnet Dan efter deres Stamfader Dan, Israels Søn;
      men før var Byens Navn Lajisj.
 30.  Derpaa stillede Daniterne Gudebilledet op hos sig; og Jonatan, en
      Søn af Moses's Søn Gersom, og hans Efterkommere var Præster for
      Daniternes Stamme, indtil Landets Indbyggere førtes i
      Landflygtighed.
 31.  Og det Gudebillede, Mika havde lavet sig, stillede de op hos
      sig, og det stod der, al den Tid Guds Hus var i Silo.

I:bibeldommer19
T:Dommerbogen 19
F:I de Dage, da der ingen Konge var i Israel
  1.  I de Dage, da der ingen Konge var i Israel, var der en Mand, en
      Levit, der boede som fremmed i Udkanten af Efraims Bjerge. Han
      tog sig en Kvinde fra Betlehem i Juda til Medhustu.
  2.  Men Medhustruen blev vred paa ham, forlod ham og tog til sin
      Faders Hus i Betlehem i Juda. Da hun havde været der en fire
      Maaneders Tid,
  3.  drog hendes Mand af Sted efter hende for at overtale hende til
      at vende tilbage. Han havde sin Tjener og et Par Æsler med. Da
      han kom til hendes Faders Hus, fik den unge Kvindes Fader Øje paa
      ham og kom ham glad i Møde;
  4.  og hans Svigerfader, den unge Kvindes Fader, holdt paa ham, saa at
      han blev hos ham i tre Dage; og de spiste og drak og overnattede
      der.
  5.  Tidligt om Morgenen den fjerde Dag gjorde han sig rede til at
      drage bort; men den unge Kvindes Fader sagde til sin Svigersøn:
      "Styrk dig først med en Bid Brød, saa kan I siden drage bort!"
  6.  De blev da og spiste og drak begge to sammen, og den unge
      Kvindes Fader sagde til Manden: "Bestem dig til at blive Natten
      over og gør dig til gode!"
  7.  Men Manden gjorde sig rede til at drage bort. Da nødte hans
      Svigerfader ham, saa han atter overnattede der.
  8.  Tidligt om Morgenen den femte Dag vilde han drage bort, men den
      unge Kvindes Fader sagde til ham: "Styrk dig først!" De ventede
      da, til Dagen hældede, og spiste og drak begge to.
  9.  Saa gjorde Manden sig rede til at drage bort med sin Medhustru og
      sin Tjener. Men hans Svigerfader, den unge Kvindes Fader, sagde
      til ham: "Se, det lider mod Aften, overnat dog her; se, Dagen
      hælder, bliv dog her i Nat og gør dig til gode, saa kan I i
      Morgen tidlig begive eder paa Vej og du drage til dit Hjem!"
 10.  Men Manden vilde ikke blive Natten over; han begav sig paa Vej og
      kom ud for Jebus, det er Jerusalem, fulgt af sine to belæssede
      Æsler, sin Medhustru og sin Tjener.

 11.  Da de var i Nærheden af Jebus og Dagen hældede stærkt, sagde
      Tjeneren til sin Herre: "Kom, lad os tage ind her i Jebusiternes
      By og blive der Natten over!"
 12.  Men hans Herre svarede: "Vi vil ikke tage ind i en By, der ejes
      af fremmede, som ikke hører til Israeliterne, men vi vil drage
      videre til Gibea!"
 13.  Og han sagde til sin Tjener: "Kom, lad os tage hen til et af de
      andre Steder og overnatte i Gibea eller Rama!"
 14.  De drog saa videre, og Solen gik ned, som de var ved Gibea i
      Benjamin.
 15.  Saa bøjede de af i den Retning for at naa til Gibea og overnatte
      der. Da han var kommet derind, Blev han paa Byens Torv; men der
      var ingen, som bød dem ind i sit Hus for Natten.
 16.  Saa kom der om Aftenen en gammel Mand fra sit Arbejde paa Marken,
      og Manden var fra Efraims Bjerge og boede som fremmed i Gibea,
      medens Stedets Indbyggere var Benjaminiter;
 17.  og da den gamle Mand saa op og fik Øje paa den vejfarende Mand paa
      Byens Torv, spurgte han: "Hvorhen gælder Rejsen, og hvorfra
      kommer du?"
 18.  Han svarede ham: "Vi er paa Rejse fra Betlehem i Juda til
      Udkanten af Efraims Bjerge, hvor jeg har hjemme; jeg har været i
      Betlehem i Juda og er nu paa Vejen hjem; men der er ingen, som
      byder mig ind i sit Hus,
 19.  skønt jeg har baade Straa og Foder til vore Æsler og Brød og Vin
      til mig selv, din Trælkvinde og din Træls Tjener; vi mangler
      intet!"
 20.  Da sagde den gamle Mand: "Vær velkommen! Lad kun alt, hvad du
      trænger til, være min Sag; men paa Torvet maa du ikke overnatte!"
 21.  Saa førte han ham ind i sit Hus og sørgede for Foder til Æslerne;
      og da de havde tvættet deres Fødder, spiste de og drak.

 22.  Men medens de gjorde sig til gode, se, da omringede Mændene i
      Byen, Niddinger som de var, Huset og hamrede paa Døren og raabte
      til den gamle Mand, Husets Ejer: "Før Manden, som er taget ind i
      dit Hus, herud, saa at vi kan stille vor Lyst paa ham!"
 23.  Men Manden, der ejede Huset, gik ud til dem og sagde til dem:
      "Nej, mine Brødre, gør dog ikke noget ondt! Naar denne Mand er
      taget ind i mit Hus, maa I ikke øve saadan en Skændselsdaad!
 24.  Se, her er min Datter, som er Jomfru; hende fører jeg herud, saa
      kan I skænde hende og handle med hende, som I finder for godt!
      Men mod denne Mand maa I ikke øve saadan en Skændselsdaad!"
 25.  Men Mændene vilde ikke høre ham. Saa greb Manden sin Medhustru og
      førte hende ud paa Gaden til dem, og de stillede deres Lyst paa
      hende og mishandlede hende Natten igennem til om Morgenen; først
      da Morgenen gryede, slap de hende.
 26.  Ved Morgenens Frembrud kom Kvinden og faldt sammen ved Indgangen
      til den Mands Hus, hvor hendes Herre var, og laa der, til det
      blev lyst.
 27.  Og da hendes Herre om Morgenen lukkede Husets Dør op og gjorde
      sig rede til at drage videre, se, da laa Kvinden, hans Medhustru,
      ved Indgangen til Huset med Hænderne paa Tærskelen.
 28.  Han sagde da til hende: "Rejs dig og lad os komme af Sted!"  Men
      der kom intet Svar. Saa løftede han hende op paa Æselet og rejste
      til sit Hjem.
 29.  Men da han kom hjem, greb han en Kniv, tog sin Medhustru, skar
      hende i tolv Stykker, Ledemod for Ledemod, og sendte Stykkerne
      rundt i hele Israels Land;
 30.  og han gav de Mænd, han udsendte, den Befaling: "Saaledes skal I
      sige til alle Israels Mænd: Er sligt hidtil hændet, siden
      Israeliterne drog op fra Ægypten? Overvej Sagen, hold Raad og
      sig eders Mening!" Og enhver, som saa det, sagde: "Sligt er ikke
      hidtil hændet eller set, siden Israeliterne drog op fra
      Ægypten!"

I:bibeldommer20
T:Dommerbogen 20
F:Da rykkede alle Israeliterne ud
  1.  Da rykkede alle Israeliterne ud, og Menigheden samledes som
      een Mand fra Dan til Be'ersjeba for HERREN i Mizpa; ogsaa fra
      Gileads Land kom de.
  2.  Alle Folkets Støtter, alle Israels Stammer indfandt sig i Guds
      Folks Forsamling, 400000 Mand Fodfolk, væbnet med Sværd.
  3.  Benjaminiterne hørte, at Israeliterne var draget op til Mizpa.
      Og Israeliterne sagde: "Fortæl dog, hvorledes denne Misgerning
      gik for sig!"
  4.  Da tog Manden, Leviten, den myrdede Kvindes Mand, til Orde og
      sagde: "Jeg og min Medhustru kom til Gibea i Benjamin for at
      overnatte der.
  5.  Saa rejste Gibeas Borgere sig imod mig og omringede mig om Natten
      i Huset; mig vilde de dræbe, og min Medhustru skændede de, saa at
      hun døde.
  6.  Da tog jeg min Medhustru, skar hende i Stykker og sendte
      Stykkerne rundt i hele Israels Arvelods Omraade, fordi de havde
      begaaet grov Utugt og Skændselsdaad i Israel!
  7.  Nu er I her, alle Israeliter, sig nu eders Mening og kom med
      eders Raad!"
  8.  Da rejste hele Folket sig som een Mand og sagde: "Ingen af os
      vil vende hjem, ingen af os vil begive sig til sit Hus!
  9.  Men saaledes vil vi handle med Gibea: Vi vil drage op imod det
      efter Lodkastning,
 10.  og vi vil udtage ti Mænd af hundrede af alle Israels Stammer,
      hundrede af tusind og tusind af titusind til at hente Fødemidler
      til Folket, til dem, som er kommet for fuldt ud at gengælde
      Gibea i Benjamin den Skændselsdaad, de har øvet i Israel!"

 11.  Derpaa samlede alle Israels Mænd sig mod Byen, alle som een.
 12.  Og Israels Stammer sendte Mænd ud i hele Benjamins Stamme og lod
      sige: "Hvad er det for en Misgerning, der er sket hos eder?
 13.  Udlever nu Mændene i Gibea, de Niddinger, for at vi kan dræbe
      dem og skaffe Misgerningen bort fra Israel!" Men Benjaminiterne
      vilde ikke høre deres Brødre Israeliternes Ord.
 14.  Og Benjaminiterne stævnede sammen fra deres Byer til Gibea for
      at drage i Kamp mod Israeliterne.
 15.  Da Benjaminiterne fra Byerne mønstredes den bag, udgjorde de
      25000 vaabenføre Mænd, foruden dem af Gibeas Indbyggere, der
      mønstredes, 700 udsøgte Krigere;
 16.  af alle disse Krigsfolk var 700 udvalgte Krigere kejthaandede; de
      kunde alle slynge med Sten, saa de ramte paa et Haar uden at fejle.
 17.  Da Israels Mænd mønstredes, fraregnet Benjamin, udgjorde de
      400000 vaabenføre Mænd, der alle var Krigere.

 18.  De brød saa op og drog til Betel og raadspurgte Gud; og
      Israeliterne sagde: "Hvem af os skal først drage i Kamp mod
      Benjaminiterne?" HERREN svarede: "Det skal Juda!"
 19.  Saa brød Israeliterne op om Morgenen og slog Lejr uden for
      Gibea.
 20.  Og Israels Mænd rykkede ud til Kamp imod Benjamin, og Israels
      Mænd stillede sig op til Kamp imod dem for at angribe Gibea.
 21.  Men Benjaminiterne gjorde Udfald fra Gibea og fældede den Dag
      22000 Mand af Israel.
 23.  Da drog Israeliterne op til Betel og græd lige til Aften for
      HERRENs Aasyn; og de adspurgte HERREN: "Skal jeg atter tage
      Kampen op med min Broder Benjamins Sønner?" Og HERREN svarede:
      "Drag op imod ham!"
 22.  Folket, Israels Mænd, tog sig da sammen og stillede sig atter op
      til Kamp paa samme Sted som den første Dag;
 24.  og Israeliterne rykkede Benjaminiterne paa nært Hold den anden
      Dag.
 25.  Men Benjaminiterne gjorde Udfald fra Gibea for at møde dem den
      anden Dag, og de fældede yderligere 18000 Mand af Israeliterne,
      alle sammen vaabenføre Mænd.
 26.  Saa drog alle Israeliterne, hele Folket, op til Betel; og de
      græd og sad der for HERRENs Aasyn og fastede den Dag lige til
      Aften, og de ofrede Brændofre og Takofre for HERRENs Aasyn.
 27.  Derpaa raadspurgte Israeliterne HERREN i de Dage var Guds Pagts
      Ark der,
 28.  og Pinehas, en Søn af Arons Søn Eleazar, gjorde i de Dage
      Tjeneste ved den - og de sagde: "Skal jeg atter drage i Kamp mod
      min Broder Benjamins Sønner eller lade være?" HERREN svarede:
      "Drag i Kamp, thi i Morgen giver jeg ham i din Haand!"

 29.  Israeliterne lagde nu Baghold rundt om Gibea.
 30.  Og Israeliterne drog op mod Benjaminiterne paa den tredje Dag og
      stillede sig op til Angreb paa Gibea ligesom de tidligere Gange.
 31.  Da nu Benjaminiterne gjorde Udfald mod Hæren, blev de afskaaret
      fra Byen og lokket ud paa Vejene til Betel og Gibeon; til at
      begynde med huggede de nogle al Folkene ned paa aaben Mark ligesom
      de tidligere Gange, omtrent tredive Mand af Israel,
 32.  og Benjaminiterne tænkte nu: "Vi har slaaet dem ligesom før!"
      Men Israeliterne sagde: Lad os flygte og saaledes afskære dem
      fra Byen og lokke dem ud paa Vejene!"
 33.  Saa brød alle Israels Mænd op fra deres Plads og stillede sig op
      til Kamp i Ba'al-Tamar, medens Bagholdet brød op fra sin Plads
      vesten for Geba.
 34.  Nu rykkede 10000 Mand, udvalgte Folk af hele Israel, frem for
      Gibea, og Kampen blev haard; men de vidste ikke, at Ulykken var
      ved at ramme dem.
 35.  Saa slog HERREN Benjamin foran Israel, og Israeliterne fældede
      den Dag 25100 Mand af Benjamin, alle vaabenføre Mænd;
 36.  da indsaa Benjaminiterne, at de var slagne. Israeliterne trak
      sig tilbage for Benjamin, idet de stolede paa Bagholdet, de havde
      lagt mod Gibea;
 37.  og Bagholdet kastede sig i en Fart over Gibea og drog frem og
      huggede hele Byens Befolkning ned med Sværdet.

 38.  Der var truffet den Aftale mellem Israels Mænd og Bagholdet, at
      de skulde lade en Røgsøjle stige op fra Byen.
 39.  Da Israels Mænd vendte om i Kampen, huggede Benjamin til at
      begynde med henved tredive af Israels Mænd ned, thi de tænkte:
      "Visselig, vi har slaaet dem ligesom i den forrige Kamp."
 40.  Da nu Søjlen, Røgstøtten, begyndte at stige op fra Byen, vendte
      Benjamin sig om, og se, Røgen slog op mod Himmelen fra hele
      Byen,
 41.  og samtidig vendte Israels Mænd om fra Flugten. Da blev
      Benjamins Mænd forfærdede, thi de indsaa, at Ulykken havde ramt
      dem;
 42.  og de gjorde omkring for Israels Mænd og flygtede ad Ørkenen
      til. Men Kampen fortsattes i Hælene paa dem. Og de fra Byerne
      huggede ned for Fode iblandt dem;
 43.  de omringede Benjaminiterne og forfulgte dem, til de havde Geba
      foran sig mod Øst.
 44.  Af Benjamin faldt 18000 Mand, lutter dygtige Krigere.
 45.  De gjorde omkring og flygtede og deres Forfølgere gjorde paa
      Vejene en Efterhøst paa 5000 Mand: de forfulgte dem skarpt, til
      de fik dem tilintetgjort, og huggede 2000 Mand ned af dem.
 46.  De, der faldt af Benjamin den Dag, var saaledes i alt 25000
      vaabenføre Mænd, alle tapre Folk.
 47.  De gjorde omkring og flygtede ud i Ørkenen til Rimmons Klippe,
      600 Mand stærke, og blev der i fire Maaneder.
 48.  Men Israels Mænd vendte tilbage til Benjaminiterne og huggede
      dem ned med Sværdet, baade Mennesker og Kvæg, overhovedet alt.
      hvad der var, og desuden stak de Ild paa alle Byerne der.

I:bibeldommer21
T:Dommerbogen 21
F:Men Israels Mænd havde i Mizpa aflagt den Ed
  1.  Men Israels Mænd havde i Mizpa aflagt den Ed: "Ingen af os vil
      give en Benjaminit sin Datter til Ægte!"
  2.  Da nu Folket var kommet til Betel, sad de der lige til Aften for
      Guds Aasyn og opløftede deres Røst, græd heftigt
  3.  og sagde: "Hvorfor, HERRE, Israels Gud, er dog dette hændet i
      Israel, saa at vi i Dag maa savne en Stamme af Israel?"
  4.  Tidligt næste Morgen byggede Folket et Alter der og ofrede
      Brændofre og Takofre.
  5.  Derpaa sagde Israeliterne: "Hvem blandt alle Israels Stammer
      undlod at drage op med Forsamlingen til HERREN?" Der var nemlig
      svoret en dyr Ed paa, at enhver, der undlod at drage op til
      HERREN i Mizpa, skulde dø.
  6.  Men nu gjorde det Israeliterne ondt for deres Broder Benjamin,
      og de sagde: "I Dag er en Stamme hugget af Israel!
  7.  Hvad skal vi gøre for dem, der er tilbage, for at skaffe dem
      Hustruer, eftersom vi har svoret ved HERREN, at vi ikke vil give
      dem nogen af vore Døtre til Ægte?"
  8.  Saa spurgte de: "Er der maaske en af Israels Stammer, der undlod
      at drage op til HERREN i Mizpa?" Og se, der var ingen kommet til
      Lejren, til Forsamlingen, fra Jabesj i Gilead.

  9.  Saa blev Folket mønstret, og se, der var ingen af Indbyggerne fra
      Jabesj i Gilead.

 10.  Da sendte Menigheden 12000 Mand af de tapreste Folk derhen med
      den Befaling: "Drag hen og hug Indbyggerne i Jabesj i Gilead ned
      med Sværdet tillige med deres Kvinder og Børn.
 11.  Saaledes skal I bære eder ad: Alle af Mandkøn og alle Kvinder,
      der har haft Omgang med Mænd, skal I lægge Band paa!"
 12.  De fandt saa hos Indbyggerne i Jabesj i Gilead 400 unge Piger,
      der var Jomfruer og ikke havde haft Omgang med nogen Mand, og
      dem førte de til Lejren i Silo i Kana'ans Land.
 13.  Derpaa sendte hele Menigheden Sendebud hen for af underhandle med
      Benjaminiterne, der befandt sig paa Rimmons Klippe, og tilbyde
      dem Fred.
 14.  Paa det Tidspunkt vendte Benjaminiterne saa tilbage, og de gav dem
      de Kvinder fra Jabesj i Gilead, som man havde ladet i Live.  Men
      de var ikke nok til dem.

 15.  Da gjorde det Folket ondt for Benjamin, fordi HERREN havde gjort
      et Skaar i Israels Stammer.
 16.  Og Menighedens Ældste sagde: "Hvad skal vi gøre for dem, der er
      tilbage, for at skaffe dem Hustruer, eftersom alle Kvinder i
      Benjamin er udryddet?"
 17.  Og de sagde: "Hvorledes kan der reddes en Rest af Benjamin, saa
      at ikke en Stamme i Israel gaar til Grunde?
 18.  Vi kan jo ikke give dem nogen af vore Døtre til Ægte!"
      Israeliterne havde nemlig svoret og sagt: "Forbandet være den,
      som giver Benjaminiterne en Hustru!"
 19.  Da sagde de: "Se, HERRENs Højtid fejres jo hvert Aar i Silo!"
      Det ligger norden for Betel, østen for Vejen, der fører op fra
      Betel til Sikem, og sønden for Lebona.
 20.  Og de bød Benjaminiterne: "Gaa hen og læg eder paa Lur i
      Vingaardene!
 21.  Se saa nøje til, og naar de unge Kvinder fra Silo kommer ud for at
      opføre deres Danse, skal I komme frem af Vingaardene og røve hver
      sin Hustru af de unge Kvinder fra Silo og saa drage hjem til
      Benjamins Land!
 22.  Naar saa deres Fædre eller Brødre kommer for at gaa i Rette med
      eder, skal I sige til dem: Skaan os, thi vi fik os ikke alle en
      Hustru i Krigen! Det er jo ikke eder, der har givet os dem; i saa
      Fald vilde I have forbrudt eder!"
 23.  Det gjorde Benjaminiterne da, og de tog sig Hustruer af de
      dansende Kvinder, som de røvede, een til hver; derpaa vendte de
      tilbage til deres Arvelod, opbyggede deres Byer og boede i dem.
 24.  Og samtidig drog Israeliterne derfra, hver til sin Stamme og
      Slægt, og de gik derfra hver til sin Arvelod,

 25.  I de Dage var der ingen Konge i Israel; enhver gjorde, hvad han
      fandt for godt.
