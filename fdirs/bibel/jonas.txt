CVS-TIMESTAMP: $Date$
VQ:korrektur1

I:biblejonas01
T:Jonas 1
F:HERRENs Ord kom til Jonas, Amittajs Søn, saaledes

  1.  HERRENs Ord kom til Jonas, Amittajs Søn, saaledes:
  2.  "Staa op og gaa til Nineve, den store Stad, udraab over den, at
      deres Ondskab er kommet op for mit Aasyn."

  3.  Men Jonas stod op for at fly fra HERRENs Aasyn til Tarsis. Han
      drog ned til Jafo, og da han fandt et Skib, som skulde til
      Tarsis betalte han, hvad Rejsen kostede, og gik om Bord for at
      sejle med til Tarsis bort fra HERRENs Aasyn.
  4.  Men HERREN lod et stærkt Vejr fare hen over Havet, og en stærk
      Storm rejste sig paa Havet, saa Skibet var ved at gaa under.
  5.  Sømændene blev rædde og raabte hver til sin Gud, og de kastede
      alle Sager i Skibet over Bord for at lette det. Men Jonas var
      gaaet ned i det underste Skibsrum og laa i dyb Søvn dernede.
  6.  Skibsføreren gik da ned til ham og sagde: "Hvor kan du sove?
      Staa op og raab til din Gud! Maaske vil Gud komme os i Hu, saa vi
      ikke omkommer."

  7.  Saa sagde de til hverandre: "Kom, lad os kaste Lod for at faa at
      vide, hvem der er Skyld i, at denne Ulykke er tilstødt os!"  Og
      de kastede Lod, og Loddet ramte Jonas.
  8.  Da sagde de til ham: "Sig os, hvem der er Skyld i, at denne
      Ulykke er tilstødt os! Hvad er du, og hvor kommer du fra?
      Hvilket Land er du fra, og hvilket Folk hører du til?"
  9.  Han svarede: "Jeg er Hebræer, og jeg frygter HERREN, Himmelens
      Gud, som har skabt Havet og det tørre Land."
 10.  Saa grebes Mændene af stor Rædsel og sagde til ham: "Hvad har du
      gjort!" Thi de fik at vide, at han flyede fra HERRENs Aasyn; det
      sagde han dem.
 11.  Og de spurgte ham: "Hvad skal vi gøre med dig, saa vi faar Havet
      til at lægge sig? Thi det rejser sig mere og mere."
 12.  Han svarede: "Tag og kast mig i Havet! Saa faar I det til at lægge
      sig; thi jeg ved, at jeg er Skyld i, at dette stærke Vejr er
      over eder."
 13.  Mændene søgte nu at ro tilbage til Land, men kunde ikke, da 
      Havet rejste sig mere og mere imod dem.
 14.  Saa raabte de til HERREN; "Ak, HERRE! Lad os ikke omkomme for
      denne Mands Sjæls Skyld og lad ikke uskyldigt Blod komme over
      os; thi det er jo dig, HERRE, der har gjort, som du vilde." 15
      Derpaa tog de Jonas og kastede ham i Havet, og straks lagde det
      sig.
 16.  Og Mændene grebes af stor Rædsel for HERREN, bragte ham et
      Slagtoffer og aflagde Løfter.

I:biblejonas02
T:Jonas 2
F:Men HERREN bød en stor Fisk sluge Jonas

  1.  Men HERREN bød en stor Fisk sluge Jonas; og
      Jonas var i Fiskens Bug tre Dage og tre Nætter.
  2.  Da bad Jonas i Fiskens Bug til HERREN sin Gud

  3.  og sagde: Jeg raabte i Nøden til HERREN, og han svarede mig; jeg
      skreg fra Dødsrigets Skød, og du hørte min Røst.
  4.  Du kasted mig i Dybet midt i Havet, Strømmen omgav mig; alle
      dine Brændinger og Bølger skyllede over mig.
  5.  Jeg tænkte: "Bort er jeg stødt fra dine Øjne, aldrig mer skal
      jeg skue dit hellige Tempel."
  6.  Vandene trued min Sjæl, Dybet omgav mig, Tang var viklet om mit
      Hoved; til Bjergenes Rødder
  7.  steg jeg ned, til Jordens Slaaer, de evige Grundvolde; da drog du
      mit Liv op af Graven, HERRE min Gud.
  8.  Da min Sjæl vansmægtede i mig, kom jeg HERREN i Hu, og min Bøn
      steg op til dig i dit hellige Tempel.
  9.  De, der dyrker det tomme Gøgl, lader Gudsfrygt fare;
 10.  men jeg vil bringe dig Ofre med Lovsangs Toner og indfri de
      Løfter, jeg gav. Hos HERREN er Frelse.

 11.  Saa talede HERREN til Fisken, og den spyede Jonas ud paa det tørre
      Land.

I:biblejonas03
T:Jonas 3
F:Jonas i Nineve 

  1.  Men HERRENs Ord kom for anden Gang til Jonas saaledes:
  2.  "Staa op og gaa til Nineve, den store Stad, og udraab over den,
      hvad jeg tilsiger dig!"
  3.  Saa stod Jonas op og gik til Nineve efter HERRENs Ord. Men Nineve
      var selv for Gud en stor By, tre Dagsrejser stor.
  4.  Da nu Jonas var gaaet den første Dagsrejse ind i Byen, raabte han:
      "Om fyrretyve Dage skal Nineve styrtes i Grus!"

  5.  Da troede Folkene i Nineve paa Gud, og de udraabte en Faste og
      klædte sig i Sæk, baade store og smaa;
  6.  og da Sagen kom Nineves Konge for Øre, stod han op fra sin
      Trone, tog Kappen af, klædte sig i Sæk og satte sig i Støvet,
  7.  og han lod udraabe i Nineve: "Kongen og hans Stormænd
      gør vitterligt: Hverken Folk eller Fæ,Hornkvæg eller Smaakvæg, maa
      nyde noget, græsse eller drikke Vand;
  8.  men Folk og Fæ skal klædes i Sæk og opløfte et vældigt Skrig til
      Gud og omvende sig, hver fra sin onde Vej og den Uret, som
      hænger ved deres Hænder.
  9.  Maaske vil Gud da angre og holde sin glødende Vrede tilbage, saa
      vi ikke omkommer."
 10.  Da Gud saa, hvad de gjorde, hvorledes de omvendte sig fra deres
      onde Vej, angrede han den Ulykke, han havde truet med at føre
      over dem, og gjorde ikke Alvor deraf.

I:biblejonas04
T:Jonas 4
F:Men det tog Jonas saare fortrydeligt op, og han blev vred

  1.  Men det tog Jonas saare fortrydeligt op, og han blev vred.
  2.  Saa bad han til HERREN og sagde: "Ak, HERRE! Var det ikke det,
      jeg tænkte, da jeg endnu var hjemme i mit Land? Derfor vilde jeg
      ogsaa før fly til Tarsis; jeg vidste jo, at du er en naadig og
      barmhjertig Gud, langmodig og rig paa Miskundhed, og at du angrer
      det onde.
  3.  Saa tag nu, HERRE, mit Liv; thi jeg vil hellere dø end leve."
  4.  Men HERREN sagde: "Er det med Rette; du er vred?"

  5.  Saa gik Jonas ud og slog sig ned østen for Byen; der byggede han
      sig en Løvhytte og satte sig i Skygge under den for at se,
      hvorledes det gik Byen.
  6.  Da bød Gud HERREN en Olieplante skyde op over Jonas og skygge
      over hans Hoved for at tage hans Mismod, og Jonas glædede sig
      højligen over den.
  7.  Men ved Morgengry næste Dag bød Gud en Orm stikke Olieplanten,
      saa den visnede;
  8.  og da Solen stod op, rejste Gud en glødende Østenstorm, og Solen
      stak Jonas i Hovedet, saa han vansmægtede og ønskede sig Døden,
      idet han tænkte: "Jeg vil hellere dø end leve."

  9.  Men Gud sagde til Jonas: "Er det med Rette, du er vred for
      Olieplantens Skyld?" Han svarede: "Ja, med Rette er jeg saa vred,
      at jeg kunde tage min Død derover,"
 10.  Da sagde HERREN: "Du ynkes over Olieplanten, som du ingen Møje
      har haft med eller opelsket, som blev til paa een Nat og gik ud
      paa een Nat.
 11.  Og jeg skulde ikke ynkes over Nineve, den store Stad med mer end
      tolv Gange 10000 Mennesker, som ikke kan skelne højre fra
      venstre, og meget Kvæg."
