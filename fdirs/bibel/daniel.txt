CVS-TIMESTAMP: $Date$
STATUS:complete
VQ:korrektur1

I:bibeldaniel01
T:Daniels Bog 1
F:I Kong Joakim af Judas tredje Regeringsaar drog Kong Nebukadnezar

  1.  I Kong Joakim af Judas tredje Regeringsaar drog Kong Nebukadnezar
      af Babel til Jerusalem og belejrede det.
  2.  Og Herren gav Kong Jojakim af Juda og en Del af Guds Huses Kar i
      hans Haand, og han førte dem til Sinears Land; men Karrene bragte
      han til sin Guds Skatkammer.
  3.  Kongen bød derpaa sin Overhofmester Asjpenaz at tage nogle
      Israeliter, dels af kongelig Slægt, dels af adelig Byrd,
  4.  unge Mænd uden mindste Lyde og med et smukt Ydre, vel bevandrede
      i al Visdom, kundskabsrige og lærenemme, egnede til at gøre
      Tjeneste i Kongens Palads, og lære dem Kaldæernes Skrift og
      Tungemaal
  5.  og opdrage dem i tre Aar, for at de saa kunde træde i Kongens
      Tjeneste; og Kongen tildelte dem deres daglige Kost af sin egen
      Mad og af den Vin, han selv drak.
  6.  Iblandt dem var Judæerne Daniel, Hananja, Misjael og Azarja;
  7.  og Overhofmesteren gav dem andre Navne, idet han kaldte Daniel
      Beltsazzar, Hananja Sjadrak, Misjael Mesjak og Azarja Abed Nego.

  8.  Men Daniel satte sig for, at han ikke vilde gøre sig uren med
      Kongens Mad eller den Vin Kongen drak; derfor bad han
      Overhofmesteren om at blive fri for at gøre sig uren dermed.
  9.  Og Gud lod Daniel finde Yndest og Velvilje hos Overhofmesteren;
 10.  men Overhofmesteren sagde til ham: "Jeg frygter for, at min
      Herre Kongen, som har tildelt eder Mad og Drikke, skal finde, at
      I ser ringere ud end de andre unge Mænd paa eders Alder, og at I
      saaledes skal bringe Skyld over mit Hoved hos Kongen."
 11.  Saa sagde Daniel til den Opsynsmand, som Overhofmesteren havde
      sat over Daniel, Hananja, Misjael og Azarja:
 12.  "Prøv engang dine Trælle i ti Dage og lad os faa Grøntsager at
      spise og Vand at drikke!
 13.  Sammenlign saa vort Udseende med de unge Mænds, som spiser
      Kongens Mad; saa kan du gøre med dine Trælle, efter hvad du ser."
 14.  Han føjede dem da heri og prøvede det med dem i ti Dage.
 15.  Og da de ti Dage var omme, saa de bedre ud og var ved bedre Huld
      end alle de unge Mænd, som spiste Kongens Mad.
 16.  Saa lod Opsynsmanden deres Mad og Vinen, de skulde drikke, bringe
      bort og gav dem Grøntsager i Stedet.

 17.  Disse fire unge Mænd gav Gud Kundskab og Indsigt i al Skrift og
      Visdom; Daniel forstod sig ogsaa paa alle Haande Syner og Drømme.
 18.  Og da den Tid, Kongen havde fastsat for deres Fremstilling, kom,
      førte Overhofmesteren dem frem for Nebukadnezar.
 19.  Da saa Kongen talte med dem, fandtes der iblandt dem alle ingen,
      som kunde maale sig med Daniel, Hananja, Misjael og Azarja, og de
      traadte derfor i Kongens Tjeneste.
 20.  Og naar som helst Kongen spurgte dem om noget, der krævede Visdom
      og Indsigt, fandt han dem ti Gange dygtigere end alle
      Drømmetydere og Manere i hele sit Rige.
 21.  Og Daniel blev.... til Kong Kyros's første Aar.


I:bibeldaniel02
T:Daniels Bog 2
F:I sit andet Regeringsaar drømte Nebukadnezar

  1.  I sit andet Regeringsaar drømte Nebukadnezar, og hans Sind blev
      uroligt, saa han ikke kunde sove.
  2.  Saa lod Kongen Drømmetyderne, Manerne, Sandsigerne og Kaldæerne
      kalde, for at de skulde sige ham, hvad han havde drømt. Og de
      kom og traadte frem for Kongen..
  3.  Da sagde Kongen til dem: "Jeg har haft en Drøm, og mit Sind
      falder ikke til Ro, før jeg faar at vide, hvad den betyder."
  4.  Kaldæerne svarede Kongen (paa Aramaisk): "Kongen leve
      evindelig! Sig dine Trælle Drømmen, saa skal vi tyde den."
  5.  Men Kongen svarede Kaldæerne: "Mit Ord staar fast! Hvis I ikke
      baade kundgør mig Drømmen og tyder den, skal I hugges sønder og
      sammen og eders Huse gøres til Skarndynger;
  6.  men gengiver I mig Drømmen og tyder den, faar I Skænk og Gave og
      stor Ære af mig. Gengiv mig, derfor Drømmen og tyd den!"
  7.  De svarede atter: "Kongen sige sine Trælle Drømmen, saa skal vi
      tyde den."
  8.  Kongen svarede: "Nu ved jeg for vist, at I kun søger at vinde
      Tid, fordi I ser, mit Ord staar fast,
  9.  saa eders Dom kun kan blive een, hvis I ikke kundgør mig Drømmen,
      og at I derfor er blevet enige om at lyve for mig og føre mig
      bag Lyset, til der kommer andre Tider. Sig mig derfor Drømmen,
      saa jeg kan vide, at I ogsaa kan tyde mig den."
 10.  Kaldæerne svarede Kongen: "Der findes ikke et Menneske paa
      Jorden, som kan sige, hvad Kongen ønsker at vide; aldrig har jo
      heller nogen Konge, hvor stor og mægtig han end var, krævet
      sligt af nogen Drømmetyder, Maner eller Kaldæer;
 11.  hvad Kongen kræver, er umuligt, og der er ingen, som kan sige
      Kongen det, undtagen Guderne, og de bor ikke hos de dødelige."
 12.  Herover blev Kongen vred og saare harmfuld, og han bød, at alle
      Babels Vismænd skulde henrettes.

 13.  Da nu Befalingen var udgaaet, og man skulde til at slaa Vismændene
      ihjel, ledte man ogsaa efter Daniel og hans Venner for at slaa dem
      ihjel.
 14.  Da henvendte Daniel sig med kloge og vel overvejede Ord til
      Arjok, Øversten for Kongens Livvagt, som var draget ud for at
      slaa Babels Vismænd ihjel.
 15.  Han tog til Orde og spurgte Arjok, Kongens Høvedsmand: "Hvorfor
      er saa skarp en Befaling udgaaet fra Kongen?" Og da Arjok havde
      sat ham ind i Sagen,
 16.  gik Daniel ind til Kongen og bad ham give sig en Frist, saa
      skulde han tyde Kongen Drømmen.

 17.  Saa gik Daniel hjem og satte sine Venner Hananja, Misjael og
      Azarja ind i Sagen,
 18.  og han paalagde dem at bede Himmelens Gud om Barmhjertighed, saa
      han aabenbarede Hemmeligheden, for at ikke Daniel og hans Venner
      skulde blive henrettet med Babels andre Vismænd.
 19.  Da blev Hemmeligheden aabenbaret Daniel i et Nattesyn; og Daniel
      priste Himmelens Gud,
 20.  tog til Orde og sagde: "Lovet være Guds Navn fra Evighed og til
      Evighed, thi ham tilhører Visdom og Styrke!
 21.  Han lader Tider og Stunder skifte, afsætter og indsætter Konger,
      giver de vise deres Visdom og de indsigtsfulde deres Viden;
 22.  han aabenbarer det dybe og lønlige; han ved, hvad Mørket gemmer,
      og Lyset bor hos ham.
 23.  Dig, mine Fædres Gud, takker og priser jeg, fordi du gav mig
      Visdom og Styrke, og nu har du kundgjort mig, hvad vi bad dig
      om; thi hvad Kongen vil vide, har du kundgjort os!"

 24.  Derfor gik Daniel til Arjok, hvem Kongen havde paalagt at henrette
      Babels Vismænd, og sagde til ham: "Henret ikke Babels Vismænd,
      men før mig frem for Kongen, saa vil jeg tyde ham Drømmen!"
 25.  Saa førte Arjok i Hast Daniel frem for Kongen og sagde til ham:
      "Jeg har blandt de bortførte Judæere fundet en Mand, som vil
      tyde Kongen Drømmen!"
 26.  Kongen tog til Orde og spurgte Daniel, som havde faaet Navnet
      Beltsazzar: "Er du i Stand til at kundgøre mig den Drøm, jeg har
      haft, og tyde den?"
 27.  Daniel svarede Kongen: "Den Hemmelighed, Kongen ønsker at vide,
      kan Vismænd, Manere, Drømmetydere og Stjernetydere ikke sige
      Kongen;
 28.  men der er en Gud i Himmelen, som aabenbarer Hemmeligheder, og
      han har kundgjort Kong Nebukadnezar, hvad der skal ske i de
      sidste Dage:
 29.  Du tænkte, o Konge, paa dit Leje over, hvad der skal ske i
      Fremtiden, og han, som aabenbarer Hemmeligheder, kundgjorde dig,
      hvad der skal ske.
 30.  Og mig er denne Hemmelighed aabenbaret, ikke ved nogen Visdom,
      som jeg har forud for alle andre levende Væsener, men for at
      Drømmen kan blive tydet Kongen, saa du kan kende dit Hjertes
      Tanker.

 31.  Du saa, o Konge, for dig en vældig Billedstøtte; denne
      Billedstøtte var stor og dens Glans overmaade stærk; den stod
      foran dig, og dens Udseende var forfærdeligt.
 32.  Billedstøttens Hoved var af fint Guld, Bryst og Arme af Sølv,
      Bug og Lænder af Kobber.
 33.  Benene af Jern og Fødderne halvt af Jern og halvt af Ler.
 34.  Saaledes skuede du, indtil en Sten reves løs, dog ikke ved
      Menneskehænder, og ramte Billedstøttens Jern- og Lerfødder og
      knuste dem;
 35.  og paa een Gang knustes Jern, Ler, Kobber, Sølv og Guld og blev
      som Avner fra Sommerens Tærskepladser, og Vinden bar det
      sporløst bort; men Stenen, som ramte Billedstøtten, blev til et
      stort Bjerg, der fyldte hele Jorden.

 36.  Saaledes var Drømmen, og nu vil vi tyde Kongen den:
 37.  Du, o Konge, Kongernes Konge, hvem Himmelens Gud gav Kongedømme,
      Magt, Styrke og Ære,
 38.  i hvis Haand han gav Menneskene, saa vide de bor, Markens Dyr og
      Himmelens Fugle, saa han gjorde dig til Hersker over dem alle, - du
      er Hovedet, som var af Guld.
 39.  Men efter dig skal der komme et andet Rige, ringere end dit, og
      derpaa atter et tredje Rige, som er af Kobber, og hvis Herredømme
      skal strække sig over hele Jorden.
 40.  Siden skal der komme et fjerde Rige, stærkt som Jern; thi Jern
      knuser og søndrer alt; og som Jern sønderslaar, skal det knuse og
      sønderslaa alle hine Riger.
 41.  Men naar du saa Fødderne og Tæerne halvt af Pottemagerler og halvt
      af Jern, betyder det, at det skal være et Rige uden Sammenhold;
      dog skal det have noget af Jernets Fasthed, thi du saa jo, at
      Jern var blandet med Ler.
 42.  Og at Tæerne var halvt af Jern og halvt af Ler, betyder, at
      Riget delvis skal være stærkt, delvis svagt.
 43.  Og naar du saa, at Jernet var blandet med Ler, betyder det, at de
      skal indgaa Ægteskaber med hverandre, men dog ikke indbyrdes
      holde sammen, saa lidt som Jern kan blandes med Ler.
 44.  Men i hine Kongers Dage vil Himmelens Gud oprette et Rige, som
      aldrig i Evighed skal forgaa, og Herredømmet skal ikke gaa over
      til noget andet Folk; det skal knuse og tilintetgøre alle hine
      Riger, men selv staa i al Evighed;
 45.  thi du saa jo, at en Sten reves løs fra Klippen, dog ikke ved
      Menneskehænder, og knuste Jern, Ler, Kobber, Sølv og Guld. En
      stor Gud har kundgjort Kongen, hvad der skal ske herefter; og
      Drømmen er sand og Tydningen troværdig."

 46.  Saa faldt Kong Nebukadnezar paa sit Ansigt og bøjede sig for
      Daniel, og han bød, at man skulde bringe ham Ofre og Røgelse.
 47.  Og Kongen tog til Orde og sagde til Daniel "I Sandhed, eders Gud
      er Gudernes Gud og Kongernes Herre, og han kan aabenbare
      Hemmeligheder, siden du har kunnet aabenbare denne Hemmelighed."
 48.  Derpaa ophøjede Kongen Daniel og, gav ham mange store Gaver, og
      han satte ham til Herre over hele Landsdelen Babel og til
      Overherre over alle Babels Vismænd.
 49.  Men paa Daniels Bøn overdrog Kongen Sjadrak, Mesjak og Abed Nego
      at styre Landsdelen Babel, medens Daniel selv blev i Kongens
      Gaard.


I:bibeldaniel03
T:Daniels Bog 3
F:Kong Nebukadnezar lod lave en Billedstøtte af Guld

  1.  Kong Nebukadnezar lod lave en Billedstøtte af Guld, tresindstyve
      Alen høj og seks Alen bred, og han opstillede den paa
      Dalsletten Dura i Landsdelen Babel.
  2.  Saa sendte Kong Nebukadnezar Bud for at sammenkalde Satraper,
      Landshøvdinger, Statholdere, Overdommere, Skatmestre,
      lovkyndige, Dommere og alle andre Embedsmænd i Landsdelen, at de
      skulde komme til Stede naar Billedstøtten, som Kong Nebukadnezar
      havde ladet opstille, blev indviet.
  3.  Da samledes Satraperne, Landshøvdingerne, Statholderne,
      Overdommerne, Skatmestrene, de lovkyndige, Dommerne og alle
      andre Embedsmænd i Landsdelen til Indvielsen af Billedstøtten,
      som Kong Nebukadnezar havde ladet opstille, og de stillede sig
      foran den.
  4.  Saa raabte en Herold med høj Røst: "Det tilkendegives eder, I
      Folk, Stammer og Tungemaal:
  5.  Naar I hører Horn, Fløjter, Citre, Harper, Hakkebrætter,
      Sækkepiber og alle Haande andre Instrumenter klinge, skal I falde
      ned og tilbede Guldbilledstøtten, som Kong Nebukadnezar har
      ladet opstille.
  6.  Og den, som ikke falder ned og tilbeder, skal øjeblikkelig
      kastes i den gloende Ovn."
  7.  Saa snart alt Folket nu hørte Horn, Fløjter, Citre, Harper,
      Hakkebrætter og alle Haande andre Instrumenter klinge, faldt de
      derfor ned - alle Folk, Stammer og Tungemaal - og tilbad
      Guldbilledstøtten, som Kong Nebukadnezar havde ladet opstille.

  8.  Men ved samme Lejlighed traadte nogle kaldæiske Mænd frem og
      førte Klage mod Jøderne.
  9.  De tog til Orde og sagde til Kong Nebukadnezar: "Kongen leve
      evindelig!
 10.  Du, o Konge, har paabudt, at enhver, naar han hører Horn, Fløjter,
      Citre, Harper, Hakkebrætter, Sækkepiber og alle Haande andre
      Instrumenter klinge, skal falde ned og tilbede
      Guldbilledstøtten,
 11.  og at den, som ikke gør det, skal kastes i den gloende Ovn.
 12.  Men nu er her nogle jødiske Mænd, som du har overdraget at styre
      Landsdelen Babel, Sjadrak, Mesjak og Abed-Nego; disse Mænd ænser
      ikke dit Paabud, o Konge; de dyrker ikke din Gud og tilbeder ikke
      Guldbilledstøtten, som du har ladet opstille."

 13.  Da lod Nebukadnezar i Vrede og Harme Sjadrak, Mesjak og Abed
      Nego hente; og da Mændene var ført frem for Kongen,
 14.  sagde Nebukadnezar til dem: "Er det oplagt Raad, Sjadrak, Mesjak
      og Abed-Nego, at I ikke dyrker min Gud eller tilbeder
      Guldbilledstøtten, som jeg har ladet opstille?
 15.  Nu vel, hvis I er rede til, naar I hører Horn, Fløjter, Citre,
      Harper, Hakkebrætter, Sækkepiber og alle Haande andre
      Instrumenter klinge, at falde ned og tilbede Billedstøtten, som
      jeg har ladet lave, saa er alt godt; men gør I det ikke, skal I
      paa Stedet kastes i den gloende Ovn. Og hvilken Gud er der, som
      da kan fri eder af mine Hænder?"
 16.  Sjadrak, Mesjak og Abed-Nego svarede Kong Nebukadnezar: "Det har
      vi ikke nødig at svare dig paa!
 17.  Sker det, saa kan vor Gud, som vi dyrker, fri os af den gloende
      Ovn, og han vil fri os af din Haand, o Konge;
 18.  men hvis ikke, saa maa du vide, o Konge, at din Gud dyrker vi dog
      ikke, og Guldbilledstøtten, som du har ladet opstille, tilbeder
      vi ikke!"

 19.  Da opfyldtes Nebukadnezar af Harme, og hans Ansigtsudtryk
      ændredes over for Sjadrak, Mesjak og Abed-Nego; han tog til Orde
      og sagde, at Ovnen skulde gøres syv Gange hedere end ellers,
 20.  og bød nogle haandfaste Mænd i sin Hær binde Sjadrak, Mesjak og
      Abed-Nego og kaste dem i den gloende Ovn.
 21.  Saa blev Mændene bundet i deres Kapper, Underklæder, Huer og
      andre Klædningsstykker og kastet i den gloende Ovn.
 22.  Og eftersom Kongens Bud var skarpt og Ovnen ophedet til Overmaal,
      brændte Luen de Mænd ihjel, som bragte Sjadrak, Mesjak og
      Abed-Nego op paa Ovnen,
 23.  medens de tre Mænd, Sjadrak, Mesjak og Abed-Nego, bundne faldt
      ned i den gloende Ovn.
 24.  Da sloges Kong Nebukadnezar af Rædsel og stod hastigt op; og han
      tog til Orde og spurgte sine Raadsherrer: "Var det ikke tre Mænd,
      vi kastede bundne i Ilden?" De svarede Kongen: "Jo, det var,
      Konge!"
 25.  Han sagde da videre: "Men jeg ser fire Mænd gaa frit om i Ilden,
      og de har ingen Skade taget; og den fjerde ser ud som en
      Gudesøn."

 26.  Derpaa traadte Nebukadnezar hen til den gloende Ovns Dør og raabte:
      "Sjadrak, Mesjak og Abed Nego, I, den højeste Guds Tjenere, kom
      ud!" Da gik Sjadrak, Mesjak og Abed-Nego ud af Ilden.
 27.  Og Satraperne, Landshøvdingerne, Statholderne og Kongens
      Raadsherrer samlede sig og saa, at Ilden ikke havde haft nogen
      Magt over hine Mænds Legemer, at deres Hovedhaar ikke var svedet,
      at deres Kapper var uskadte, og at der ikke var Brandlugt ved
      dem.

 28.  Saa sagde Nebukadnezar: "Lovet være Sjadraks, Mesjaks og
      Abed-Negos Gud, der sendte sin Engel og friede sine Tjenere, som i
      Tillid til ham overtraadte Kongens Bud og hengav deres Legemer
      for at undgaa at dyrke eller tilbede nogen anden Gud end deres
      egen!
 29.  Hermed paabyder jeg, at den, der i noget Folk, nogen Stamme og
      noget Tungemaal siger noget ondt om Sjadraks, Mesjaks og Abed
      Negos Gud, skal hugges sønder og sammen, og hans Hus skal gøres
      til en Skarndynge; thi der gives ingen anden Gud, som saaledes
      kan frelse."
 30.  Og Kongen gengav Sjadrak, Mesjak og Abed-Nego deres Stillinger i
      Landsdelen Babel.


I:bibeldaniel04
T:Daniels Bog 4
F:Kong Nebukadnezar til alle Folk, Stammer og Tungemaal, der bor paa hele Jorden

  1.  Kong Nebukadnezar til alle Folk, Stammer og Tungemaal, der bor paa 
      hele Jorden: Fred være med eder i rigt Maal!
  2.  De Tegn og Undere, den højeste Gud har øvet imod mig, finder jeg
      for godt at kundgøre.
  3.  Hvor store er dog hans Tegn, hvor vældige dog hans Undere! Hans
      Rige er et evigt Rige, hans Herredømme fra Slægt til Slægt.

  4.  Jeg, Nebukadnezar, levede tryg i mit Slot og livsglad i mit
      Palads. Men da skuede jeg et Drømmesyn, og det slog mig med
      Rædsel, og Tankebilleder paa mit Leje og mit Hoveds Syner
      forfærdede mig.
  6.  Derfor paabød jeg, at alle Babels Vismænd skulde føres frem for
      mig, for at de skulde tyde mig Drømmen.
  7.  Saa kom Drømmetyderne, Manerne, Kaldæerne og Stjernetyderne ind,
      og jeg sagde dem Drømmen, men de kunde ikke tyde mig den.
  8.  Men til sidst traadte Daniel, som har faaet Navnet Beltsazzar
      efter min Guds Navn, og i hvem hellige Guders Aand er, frem for
      mig, og jeg sagde ham Drømmen:

  9.  Beltsazzar, du Øverste for Drømmetyderne, i hvem jeg ved, at
      hellige Guders Aand er, og hvem ingen Hemmelighed er for svar!
      Hør, hvad jeg saa i Drømme, og tyd mig det!
 10.  Dette var mit Hoveds Syner paa mit Leje: Jeg skuede, og se, et
      Træ stod midt paa Jorden, og det var saare højt.
 11.  Træet voksede og blev vældigt, dets Top naaede Himmelen, og det
      saas til Jordens Ende;
 12.  dets Løv var fagert, dets Frugter mange, saa der var Føde til
      alle derpaa; under det fandt Markens Dyr Skygge, i dets Grene
      boede Himmelens Fugle, og alt Kød fik Næring deraf.
 13.  Og videre skuede jeg i mit Hoveds Syner paa mit Leje, og se, en
      Vægter, en Hellig, kom ned fra Himmelen.
 14.  Han raabte med høj Røst: "Fæld Træet, hug Grenene af, afriv Løvet
      og spred Frugterne; Dyrene skal fly fra deres Bo derunder og
      Fuglene fra dets Grene!
 15.  Dog skal I lade Stubben med Rødderne blive i Jorden, men bundet
      med en Kæde af Jern og Kobber i Markens Græs; af Himmelens Dug
      skal han vædes, og som Dyrene skal han æde Markens Urter;
 16.  hans Menneskehjerte skal fratages ham og et Dyrehjerte gives
      ham, og syv Tider skal gaa hen over ham.
 17.  Saaledes er det fastsat ved Vægternes Raad, og ved de Helliges Bud
      er Sagen afgjort, for at de levende maa sande, at den Højeste er
      Herre over Menneskenes Rige og kan give det, til hvem han vil,
      og ophøje den ringeste blandt Menneskene til Hersker over det!"
 18.  Det var dette Drømmesyn, som jeg, Kong Nebukadnezar, skuede, og
      du, Beltsazzar, tyd mig det! Thi ingen af mit Riges Vismænd kan
      tyde mig det; du derimod evner det, thi i dig bor hellige Guders
      Aand.

 19.  Saa stod Daniel, som havde faaet Navnet Beltsazzar, en Stund
      rædselslagen, og hans Tanker forfærdede ham. Men Kongen tog til
      Orde og sagde: Beltsazzar, lad ikke Drømmen og dens Udtydning
      forfærde dig!" Men Beltsazzar svarede: "Herre, maatte Drømmen
      gælde dine Fjender og dens Udtydning dine Avindsmænd!
 20.  Det Træ, du saa, og som voksede og blev vældigt, saa Toppen naaede
      Himmelen og det saas over hele Jorden,
 21.  hvis Løv var fagert, og hvis Frugter var mange, det, som alle
      fik Næring af, under hvilket Markens Dyr fandt Bo, og i hvis
      Grene Himmelens Fugle byggede Rede,
 22.  det er dig selv, o Konge, som er blevet stor og mægtig, hvis
      Storhed er vokset, saa den naar Himmelen, og hvis Herredømme
      rækker til Jordens Ende.
 23.  Og naar Kongen saa, at en Vægter, en Hellig, steg ned fra Himmelen
      og bød: Fæld Træet og ødelæg det! Dog skal I lade Stubben med
      Rødderne blive i Jorden, men bundet med en Kæde af Jern og
      Kobber i Markens Græs; af Himmelens Dug skal han vædes, og med
      Markens Dyr skal han dele Lod, indtil syv Tider er gaaet hen over
      ham
 24.  saa betyder det, o Konge, og det er den Højestes Raad, som er
      udgaaet over min Herre Kongen:
 25.  Du skal udstødes af Menneskenes Samfund og bo blandt Markens
      Dyr; Urter skal du have til Føde som Kvæget, og af Himmelens Dug
      skal du vædes; og syv Tider skal gaa hen over dig, til du
      skønner, at den Højeste er Herre over Menneskenes Rige og kan
      give det, til hvem han vil.
 26.  Men naar der blev givet Paabud om at levne Træets Stub med
      Rødderne, saa betyder det, at dit Rige atter skal blive dit, saa
      snart du skønner, at Himmelen har Magten.
 27.  Derfor, o Konge, lad mit Raad være dig til Behag. Gør Ende paa
      dine Synder med Retfærd og paa dine Misgerninger med
      Barmhjertighed mod de fattige, om din Lykke maaske kunde vare!"

 28.  Alt dette ramte nu Kong Nebukadnezar.
 29.  Tolv Maaneder senere, da Kongen vandrede paa Taget af det
      Kongelige Palads i Babel,
 30.  udbrød han: "Er dette ikke det store Babel, som jeg byggede til
      Kongesæde ved min vældige Magt, min Herlighed til Ære?"
 31.  Men før Kongen endnu havde talt ud, lød en Røst fra Himmelen:
      "Det gives dig til Kende, Kong Nebukadnezar, at dit Kongedømme
      er taget fra dig!
 32.  Af Menneskenes Samfund skal du udstødes og bo blandt Markens
      Dyr; Urter skal du have til Føde som Kvæget; og syv Tider skal
      gaa hen over dig, til du skønner, at den Højeste er Herre over
      Menneskenes Rige og kan give det, til hvem han vil!"
 33.  I samme Stund fuldbyrdedes Ordet paa Nebukadnezar; han blev
      udstødt af Menneskenes Samfund og aad Græs som Kvæget, og hans
      Legeme vædedes af Himmelens Dug, til hans Haar blev langt som
      Ørnefjer og hans Negle som Fuglekløer.

 34.  Men da Tiden var omme, løftede jeg, Nebukadnezar, mine Øjne til
      Himmelen og fik min Forstand igen, og jeg priste den Højeste og
      lovede og ærede ham, som lever evindelig, hvis Herredømme er
      evigt, og hvis Rige staar fra Slægt til Slægt.
 35.  Alle, som bor paa Jorden, er for intet at regne; han handler
      efter sit Tykke med Himmelens Hær og med dem, som bor paa Jorden,
      og ingen kan holde hans Haand tilbage og sige til ham: "Hvad gør
      du?"
 36.  I samme Stund fik jeg min Forstand igen; jeg fik ogsaa min
      Herlighed og Glans igen, mit Rige til Ære; mine Raadsherrer og
      Stormænd søgte mig, jeg blev genindsat i mit Rige, og endnu
      større Magt blev mig givet.
 37.  Nu lover, ophøjer og ærer jeg, Nebukadnezar, Himmelens Konge:
      Alle hans Gerninger er Sandhed, hans Veje Retfærd, og han kan
      ydmyge dem, som vandrer i Hovmod.


I:bibeldaniel05
T:Daniels Bog 5
F:Kong Belsazzar gjorde et stort Gæstebud

  1.  Kong Belsazzar gjorde et stort Gæstebud for sine tusinde
      Stormænd og drak Vin med dem.
  2.  Og paavirket af Vinen lod han de Guldkar og Sølvkar hente, som
      hans Fader Nebukadnezar havde ført bort fra Helligdommen i
      Jerusalem, for at Kongen og hans Stormænd, hans Hustruer og
      Medhustruer kunde drikke af dem.
  3.  Man hentede da Guld- og Sølvkarrene, som var ført bort fra
      Helligdommen, Guds Hus i Jerusalem, og Kongen og hans Stormænd,
      hans Hustruer og Medhustruer drak af dem;
  4.  og medens de drak Vin, priste de deres Guder af Guld, Sølv,
      Kobber, Jern, Træ og Sten.

  5.  Men i samme Stund viste der sig Fingre af en Menneskehaand, som
      skrev paa Væggens Kalk i Kongens Palads over for Lysestagen, og
      Kongen saa Haanden, som skrev.
  6.  Da skiftede Kongen Farve, hans Tanker forfærdede ham, hans
      Hofters Ledemod slappedes, og hans Knæ slog imod hinanden.
  7.  Og Kongen raabte med høj Røst, at man skulde føre Manerne,
      Kaldæerne og Stjernetyderne ind; og Kongen tog til Orde og sagde
      til Babels Vismænd: "Enhver, som kan læse denne Skrift og tyde
      mig den, skal klædes i Purpur, Guldkæden skal hænges om hans
      Hals, og han skal være den tredje mægtigste i Riget."
  8.  Saa kom alle Babels Vismænd til Stede, men de evnede hverken at
      læse Skriften eller tyde den for Kongen.

  9.  Da blev Kong Belsazzar højlig forfærdet, og han skiftede Farve:
      ogsaa hans Stormænd stod rædselslagne.
 10.  Ved Kongens og hans Stormænds Raab kom Dronningen ind i
      Gildesalen, og hun tog til Orde og sagde: "Kongen leve
      evindelig! Lad ikke dine Tanker forfærde dig og skift ikke
      Farve!
 11.  I dit Rige findes en Mand, i hvem hellige Guders Aand er, og som
      i din Faders Dage fandtes at sidde inde med Viden, Indsigt og en
      Visdom som selve Guderne, saa din Fader Nebukadnezar satte ham
      til Øverste for Drømmetyderne, Manerne, Kaldæerne og
      Stjernetyderne,
 12.  eftersom en ypperlig Aand, Kundskab og Indsigt til at udtyde
      Drømme, raade Gaader og løse Knuder fandtes hos denne Daniel, hvem
      Kongen gav Navnet Beltsazzar. Lad derfor Daniel kalde, at han
      kan tyde det!"

 13.  Saa førtes Daniel ind for Kongen. Og Kongen tog til Orde og sagde
      til ham: "Er du Daniel, en af de fangne Judæere, som min Fader
      Kongen bortførte fra Juda?
 14.  Jeg har hørt om dig, at Guders Aand er i dig, og at du er fundet
      at sidde inde med Viden, Kløgt og ypperlig Visdom.
 15.  Nu har Vismændene og Manerne været ført ind for mig for at læse
      denne Skrift og tyde mig den; men de evner ikke at tyde mig dette.
 16.  Men jeg har hørt om dig, at du kan tyde Drømme og løse
      Knuder. Nu vel!  Hvis du kan læse Skriften og tyde mig den, skal
      du klædes i Purpur, Guldkæden skal hænges om din Hals, og du
      skal være den tredje mægtigste i Riget."

 17.  Saa svarede Daniel Kongen: "Spar dine Gaver og giv en anden dine
      Foræringer! Men Skriften vil jeg læse og tyde for Kongen.
 18.  Den højeste Gud, o Konge, gav din Fader Nebukadnezar Kongedømme,
      Magt, Herlighed og Ære;
 19.  og for den Storheds Skyld, som han havde givet ham, frygtede og
      bævede alle Folk, Stammer og Tungemaal for ham; han dræbte, hvem
      han vilde, og lod leve, hvem han vilde; han ophøjede, hvem han
      vilde, og nedbøjede, hvem han vilde.
 20.  Men da hans Hjerte blev hovmodigt og hans Aand stolt og
      overmodig, stødtes han fra Kongetronen, og hans Herlighed
      fratoges ham.
 21.  Af Menneskenes Samfund blev han udstødt, og hans Hjerte blev som
      et Dyrs; han boede hos Vildæslerne, han maatte æde Græs som
      Kvæget, og af Himmelens Dug vædedes hans Legeme, til han
      skønnede, at den højeste Gud er Herre over Menneskenes Rige og
      kan ophøje, hvem han vil, til Hersker derover.
 22.  Men du, Belsazzar, hans Søn, har ikke ydmyget dit Hjerte, skønt
      du vidste alt dette;
 23.  du har hovmodet dig mod Himmelens Herre! Hans Huses Kar har man
      hentet til dig, og du og dine Stormænd, dine Hustruer og
      Medhustruer drak Vin af dem; og du priste dine Guder af Sølv,
      Guld, Kobber, Jern, Træ og Sten, som hverken kan se eller høre
      eller fatte; men den Gud, som holder din Livsaande i sin Haand og
      raader over alle dine Veje, ham ærede du ikke.
 24.  Derfor er denne Haand udsendt fra ham og Skriften der optegnet.
 25.  Og saaledes lyder Skriften: Mené, mené, tekél ufarsin!
 26.  Og Ordene skal tydes saaledes: Mené betyder: Gud har talt dit
      Riges Dage og gjort Ende derpaa.
 27.  Tekél betyder: Du er vejet paa Vægten og fundet for let.
 28.  Perés betyder: Dit Rige er delt og givet til Medien og Persien."

 29.  Saa blev Daniel paa Belsazzars Bud klædt i Purpur, Guldkæden
      hængtes om hans Hals, og man udraabte, at han skulde være den
      tredje mægtigste i Riget.
 30.  Men samme Nat blev Belsazzar, Kaldæernes Konge, dræbt, 
6,1.  og Mederen Darius overtog Riget i en Alder af to og tresindstyve
      Aar.

I:bibeldaniel06
T:Daniels Bog 6
F:Darius fandt for godt at lægge Riget under 120 Satraper


  2.  Darius fandt for godt at lægge Riget under 120 Satraper, fordelt
      over hele Riget;
  3.  og over dem satte han tre Rigsraader, af hvilke Daniel var den
      ene, for at Satraperne skulde aflægge Regnskab for dem, saa
      Kongen intet Tab led.
  4.  Da nu Daniel udmærkede sig fremfor de andre Rigsraader og
      Satraperne, eftersom der var en ypperlig Aand i ham, og Kongen
      derfor tænkte paa at sætte ham over hele Riget,
  5.  søgte Rigsraaderne og Satraperne at finde en eller anden Brøde i
      hans Embedsførelse; men de kunde ikke finde nogen Brøde eller
      Brist, da han var tro og der ingen Efterladenhed eller Brist var
      at finde hos ham.
  6.  Saa sagde disse Mænd: "Vi finder ingen Sag mod denne Daniel,
      medmindre vi kan finde noget i hans Gudsdyrkelse."
  7.  Derfor stormede disse Rigsraader og Satraper til Kongen og talte
      saaledes til ham: "Kong Darius leve evindelig!
  8.  Alle Rigsraaderne, Landshøvdingerne, Satraperne, Raadsherrerne og
      Statholderne er enedes om, at et Kongebud bør udstedes og et
      Forbud udgaa om, at enhver, som i tredive Dage beder en Bøn til
      nogen anden end dig, o Konge, det være sig til en Gud eller et
      Menneske, skal kastes i Løvekulen.
  9.  Derfor skal du, o Konge, udstede Forbudet og lade en Skrivelse
      udgaa, som efter Medernes og Persernes uryggelige Lov ikke kan
      tages tilbage."
 10.  Derfor lod Kong Darius en Skrivelse udgaa med dette Forbud.

 11.  Men saa snart Daniel fik at vide, at Skrivelsen var udgaaet, gik
      han ind i sit Hus; i dets Stue paa Taget havde han aabne Vinduer i
      Retning mod Jerusalem, og han faldt paa Knæ tre Gange om Dagen og
      bad og priste sin Gud, ganske som han tilforn havde gjort.
 12.  Da stormede hine Mænd ind og fandt Daniel i Færd med at bede og
      bønfalde sin Gud.
 13.  Saa gik de til Kongen og bragte det kongelige Forbud paa Tale,
      idet de spurgte: "Har du ikke udstedt et Forbud om, at enhver,
      som i tredive Dage beder til nogen anden end dig, o Konge, det
      være sig til en Gud eller et Menneske, skal kastes i Løvekulen?"
      Kongen svarede: "Sagen staar fast efter Medernes og Persernes
      uryggelige Lov."
 14.  Saa svarede de Kongen: "Daniel, en af de bortførte Judæere, ænser
      hverken dig, o Konge, eller Forbudet, du udstedte, men beder sin
      Bøn tre Gange om Dagen!"

 15.  Da Kongen hørte dette, blev han saare nedslaaet og overvejede,
      hvorledes han kunde redde Daniel, og lige til Solens Nedgang
      søgte han at finde en Udvej til at hjælpe ham.
 16.  Men saa stormede hine Mænd til Kongen og sagde: "Vid, o Konge, at
      det er medisk og persisk Ret, at intet Forbud og ingen Lov, som
      Kongen udsteder, kan tages tilbage!"
 17.  Da blev Daniel paa Kongens Bud hentet og kastet i Løvekulen; men
      Kongen sagde til Daniel: "Din Gud, som du vedblivende dyrker,
      redde dig!"
 18.  Saa blev der hentet en Sten og lagt over Kulens Aabning; og Kongen
      forseglede den med sin egen og sine Stormænds Seglring, at der
      ingen Ændring skulde ske i Daniels Sag.

 19.  Derpaa gik Kongen til sit Palads, hvor han fastede hele
      Natten. Han lod ingen Kvinder komme ind til sig, og Søvnen veg
      fra ham.
 20.  Ved Daggry, da det lysnede, stod han op og skyndte sig hen til
      Løvekulen.
 21.  Og da han nærmede sig den, raabte han klagende til Daniel. Kongen
      tog til Orde og sagde til Daniel: "Daniel, du den levende Guds
      Tjener! Mon din Gud, som du vedblivende dyrker, kunde redde dig
      fra Løverne?"
 22.  Da svarede Daniel Kongen: "Kongen leve evindelig!
 23.  Min Gud sendte sin Engel og lukkede Løvernes Gab, saa de ikke har
      gjort mig nogen Men, fordi jeg er fundet skyldfri for hans Aasyn
      og heller ikke har forbrudt mig imod dig, o Konge!"
 24.  Og Kongen blev saare glad og lod Daniel drage op af Kulen; og da
      det var sket, viste det sig, at han ikke havde lidt nogen som
      helst Men, eftersom han havde troet paa sin Gud.
 25.  Men hine Mænd, som havde bagtalt Daniel, blev paa Kongens Bud
      hentet og kastet i Løvekulen tillige med deres Børn og Hustruer,
      og næppe havde de naaet Kulens Bund, før Løverne kastede sig over
      dem og knuste alle Ben i dem.

 26.  Derpaa skrev Kong Darius til alle Folk, Stammer og Tungemaal paa
      hele Jorden: "Fred være med eder i rigt Maal!
 27.  Hermed byder jeg, at man, saa vidt mit Rige strækker sig, skal
      frygte og bæve for Daniels Gud. Thi han er den levende Gud og
      bliver i Evighed: hans Rige kan ikke forgaa, og hans Herredømme
      er uden Ende.
 28.  Det er ham, der redder og udfrier, og han gør Tegn og Undere i
      Himmelen og paa Jorden, han, som reddede Daniel af Løvernes
      Vold!"
 29.  Og Daniel vedblev at have Lykken med sig under Darius's og
      Perseren Kyros's Regering.


I:bibeldaniel07
T:Daniels Bog 7
F:I Kong Belsazzar af Babels første Regeringsaar havde Daniel et Drømmesyn

  1.  I Kong Belsazzar af Babels første Regeringsaar havde Daniel et
      Drømmesyn, og Syner gik igennem hans Hoved paa hans Leje; og
      siden nedskrev han Drømmen og gengav Hovedindholdet.
  2.  Daniel tog til Orde og sagde: Jeg skuede i mit Syn om Natten, og
      se, Himmelens fire Vinde oprørte det store Hav,
  3.  og fire store Dyr steg op af Havet, det ene forskelligt fra det
      andet.
  4.  Det første saa ud som en Løve og havde Ørnevinger; og jeg skuede,
      indtil Vingerne reves af, og det rejstes op fra Jorden og
      stilledes paa to Ben som et Menneske og fik et Menneskehjerte.
  5.  Og se, et andet Dyr, det næste i Rækken, saa ud som en Bjørn; det
      rejstes op paa den ene Side og havde tre Ribben i Gabet mellem
      Tænderne, og der blev sagt til det: "Kom, æd meget Kød!"
  6.  Saa skuede jeg videre, og se, endnu et Dyr; det saa ud som en
      Panter og havde fire Fuglevinger paa Ryggen og fire Hoveder, og
      Magt blev det givet.
  7.  Og videre skuede jeg i Nattesynerne, og se, der var et fjerde
      Dyr, frygteligt, skrækkeligt og umaadelig stærkt; det havde store
      Jerntænder, aad og knuste, og hvad der levnedes, trampede det ned
      med Fødderne. Det var forskelligt fra alle de tidligere Dyr og
      havde ti Horn.
  8.  Jeg lagde nøje Mærke til Hornene, og se, et andet Horn, som var
      lille, skød frem imellem dem, og tre af de tidligere Horn
      oprykkedes for at skaffe det Plads; og se, dette Horn havde Øjne
      som et Menneske og en Mund, der talte store Ord.

  9.  Jeg skuede videre: Med eet blev Troner sat frem, en gammel af
      Dage tog Sæde; hans Klædning var hvid som Sne, hans Hovedhaar rent
      som Uld; hans Trone var luende Ild, dens Hjul var flammende Ild.
 10.  En Strøm af Ild flød ud og strømmede frem derfra. Tusinde
      Tusinder tjente ham, og titusind Titusinder stod ham til
      Rede. Derpaa sattes Retten, og Bøgerne lukkedes op.

 11.  Jeg skuede, og ved Lyden af de store Ord, som Hornet talte. Jeg
      skuede, indtil Dyret blev dræbt og dets Krop tilintetgjort, og
      det blev kastet i Ilden og brændt.
 12.  Ogsaa de andre Dyr fratog man deres Magt, og deres Levetid
      fastsattes til Tid og Stund.
 13.  Jeg skuede videre i Nattesynerne: Og se, med Himlens Skyer kom
      en, der saa ud som en Menneskesøn. Han kom hen til den gamle at
      Dage og førtes frem for ham;
 14.  og Magt og Ære og Herredom gaves ham, og alle Folk, Stammer og
      Tungemaal skal tjene ham; hans Magt er en evig Magt, aldrig gaar
      den til Grunde, hans Rige kan ikke forgaa.

 15.  Jeg, Daniel, blev saare urolig til Sinds ved alt dette, og mit
      Hoveds Syner forfærdede mig.
 16.  Saa traadte jeg hen til en af de omstaaende og bad ham om sikker
      Oplysning om alt dette, og han svarede og tydede mig det:
 17.  "Disse tre store Dyr betyder, at fire Konger skal fremstaa af
      Jorden;
 18.  men siden skal den Højestes hellige modtage Riget og have det i
      Eje i Evigheders Evighed."
 19.  Saa bad jeg om sikker Oplysning om det fjerde Dyr, som var
      forskelligt fra alle de andre, overmaade frygteligt, med
      Jerntænder og Kobberkløer, og som aad og knuste og med sine Fødder
      nedtrampede, hvad der levnedes,
 20.  og om de ti Horn paa dets Hoved og det andet, som skød frem, for
      hvilket de tre faldt af, det Horn, som havde Øjne og en Mund,
      der talte store Ord, og som var større at se til end de andre.
 21.  Jeg havde skuet, hvorledes dette Horn førte Krig mod de hellige
      og overvandt dem,
 22.  indtil den gamle af Dage kom og Retten blev givet den Højestes
      hellige og Tiden kom, da de hellige tog Riget i Eje.

 23.  Hans Svar lød: "Det fjerde Dyr betyder, at et fjerde Rige skal
      fremstaa paa Jorden, som skal være forskelligt fra alle de andre
      Riger; det skal opsluge hele Jorden og søndertræde og knuse den.
 24.  Og de ti Horn betyder, at der af dette Rige skal fremstaa ti
      Konger, og efter dem skal der komme en anden, som skal være
      forskellig fra de tidligere; og han skal fælde tre Konger
 25.  og tale mod den Højeste og mishandle den Højestes hellige; han
      skal sætte sig for at ændre Tider og Lov, og de skal gives i
      hans Haand en Tid og to Tider og en halv Tid.
 26.  Men saa sættes Retten, og hans Herredømme fratages ham og
      tilintetgøres og ødelægges for evigt.
 27.  Men Riget og Herredømmet og Storheden, som tilhørte alle Rigerne
      under Himmelen, skal gives den Højestes helliges Folk; dets Rige
      er et evigt Rige, og alle Magter skal tjene og lyde det."

 28.  Her ender Fremstillingen. Jeg, Daniel, blev saare forfærdet over
      mine Tanker, og mit Ansigt skiftede Farve; men jeg gemte Sagen i
      mit Hjerte.


I:bibeldaniel08
T:Daniels Bog 8
F:I Kong Belsazzars tredje Regeringsaar

  1.  I Kong Belsazzars tredje Regeringsaar viste der sig et Syn for
      mig, Daniel; det kom efter det, som tidligere havde vist sig for
      mig.
  2.  Jeg skuede i Synet, og det var mig, som om jeg var i Borgen
      Susan i Landskabet Elam; og jeg saa mig i Synet staaende ved
      Floden Ulaj.
  3.  Da løftede jeg mine Øjne og skuede, og se, en Væder stod ved
      Floden; den havde to store Horn, det ene større end det andet,
      og det største skød op sidst.
  4.  Jeg saa Væderen stange mod Vest, Nord og Syd; intet Dyr kunde
      modstaa den, ingen kunde redde af dens Vold, og den gjorde, hvad
      den vilde, og blev mægtig.

  5.  Videre saa jeg nøje til, og se, en Gedebuk kom fra Vest farende
      hen over hele Jorden, men uden at røre den; og Bukken havde et
      anseligt Horn i Panden.

  6.  Den kom hen til den tvehornede Væder, som jeg havde set staa ved
      Floden, og løb imod den med ubændig Kraft; og jeg saa, hvorledes
      den, da den naaede Væderen, rasende stormede imod den, stødte til
      den og sønderbrød begge dens Horn; og Væderen havde ikke Kraft
      til at modstaa den, men Bukken kastede den til Jorden og trampede
      paa den, og ingen reddede Væderen af dens Vold.

  8.  Derpaa blev Gedebukken saare mægtig; men som den var
      allermægtigst, brødes det store Horn af, og i Stedet voksede
      fire andre frem mod alle fire Verdenshjørner.
  9.  Men fra det ene af dem skød et andet og lille Horn op, og det
      voksede umaadeligt mod Syd og Øst og mod det herlige Land;
 10.  og det voksede helt op til Himmelens Hær, styrtede nogle af
      Hæren og af Stjernerne til Jorden og trampede paa dem.
 11.  Og det hovmodede sig mod Hærens Øverste; hans daglige Offer blev
      ophævet, og hans Helligdoms Sted kastedes til Jorden.
 12.  Og paa Alteret for det daglige Offer lagdes en Misgerning;
      Sandheden kastedes til Jorden, og Hornet havde Lykke med, hvad
      det gjorde.

 13.  Da hørte jeg en hellig tale, og en anden hellig spurgte den
      talende: "Hvor lang Tid gælder Synet om, at det daglige Offer
      ophæves, Ødelæggelsens Misgerning opstilles, og Helligdommen og
      Hæren nedtrampes?"
 14.  Han svarede: "2300 Aftener og Morgener; saa skal Helligdommen
      komme til sin Ret igen!"

 15.  Medens jeg, Daniel, nu saa Synet og søgte at forstaa det, se, da
      stod der for mig en som en Mand at se til,
 16.  og jeg hørte en menneskelig Røst raabe over Ulaj: "Gabriel, udlæg
      ham Synet!"
 17.  Saa kom han hen, hvor jeg stod, og ved hans Komme blev jeg
      overvældet af Rædsel og faldt paa mit Ansigt. Og han sagde til
      mig: "Se nøje til, Menneskesøn, thi Synet gælder Endens Tid!"
 18.  Medens han talede med mig, laa jeg bedøvet med Ansigtet mod
      Jorden; men han rørte ved mig og fik mig paa Benene
 19.  og sagde: "Se, jeg vil kundgøre dig, hvad der skal ske i Vredens
      sidste Tid; thi Synet gælder Endens bestemte Tid.
 20.  Den tvehornede Væder, du saa, er Kongerne af Medien og Persien,
 21.  den laadne Buk er Kongen af Grækenland, og det store Horn i dens
      Pande er den første Konge.
 22.  At det brødes af, og at fire andre voksede frem i Stedet,
      betyder, at fire Riger skal fremstaa af hans Folk, dog uden hans
      Kraft.
 23.  Men i deres Herredømmes sidste Tid, naar Overtrædelserne har
      gjort Maalet fuldt, skal en fræk og rænkefuld Konge fremstaa.
 24.  Hans Magt skal blive stor, dog ikke som hins; han skal tale
      utrolige Ting og have Lykke med, hvad han gør, og gennemføre
      sine Raad og ødelægge mægtige Mænd.
 25.  Mod de hellige skal hans Tanke rettes; hans svigefulde Raad skal
      lykkes ham, og han skal sætte sig store Ting for og styrte mange
      i Ulykke i deres Tryghed. Mod Fyrsternes Fyrste skal han rejse
      sig, men saa skal han knuses, dog ikke ved Menneskehaand.
 26.  Synet om Aftenerne og Morgenerne, hvorom der var Tale, er
      Sandhed. Men du skal lukke for Synet; thi det gælder en fjern
      Fremtid."

 27.  Men jeg, Daniel, laa syg en Tid lang; saa stod jeg op og udførte
      min Gerning i Kongens Tjeneste. Jeg var rædselslagen over Synet
      og forstod det ikke.


I:bibeldaniel09
T:Daniels Bog 9
F:I Darius's, Ahasverus's Søns, første Regeringsaar

  1.  I Darius's, Ahasverus's Søns, første Regeringsaar, han som var af
      medisk Byrd og var blevet Konge over Kaldæernes Rige,
  2.  i hans første Regeringsaar lagde jeg, Daniel, i Skrifterne Mærke
      til det Aaremaal, i hvilket Jerusalem efter HERRENs Ord til
      Profeten Jeremias skulde ligge i Grus, halvfjerdsindstyve Aar.
  3.  Jeg vendte mit Ansigt til Gud Herren for at fremføre Bøn og
      Begæring under Faste i Sæk og Aske.

  4.  Og jeg bad til HERREN min Gud, bekendte og sagde: "Ak, Herre, du
      store, forfærdelige Gud, som holder fast ved Pagten og
      Miskundheden mod dem, der elsker dig og holder dine Bud!
  5.  Vi har syndet og handlet ilde, været gudløse og genstridige; vi
      veg fra dine Bud og Vedtægter
  6.  og hørte ikke paa dine Tjenere Profeterne, som talte i dit Navn
      til vore Konger, Fyrster og Fædre og til alt Folket i Landet.
  7.  Du staar med Retten, Herre, vi med vort Ansigts Blusel, som det
      nu viser sig, vi Judas Mænd, Jerusalems Borgere, ja alt Israel
      fjernt og nær i alle Lande, hvor du drev dem hen for deres
      Troløshed imod dig.
  8.  Herre, vi staar med vort Ansigts Blusel, vore Konger, Fyrster og
      Fædre, fordi vi syndede imod dig.
  9.  Men hos Herren vor Gud er Barmhjertighed og Tilgivelse, thi vi
      stod ham imod
 10.  og adlød ikke HERREN vor Guds Røst, saa vi fulgte hans Love, som
      han forelagde os ved sine Tjenere Profeterne.
 11.  Nej, hele Israel overtraadte din Lov og faldt fra, ulydige mod
      din Røst; saa udøste den svorne Forbandelse, som staar skrevet i
      Guds Tjener Moses's Lov, sig over os, thi vi syndede imod ham;
 12.  og han fuldbyrdede de Ord, han havde talet imod os og de
      Herskere, som herskede over os, saa han bragte en Ulykke over os
      saa stor, at der ingensteds under Himmelen er sket Mage til den
      Ulykke, som ramte Jerusalem.
 13.  Som skrevet staar i Mose Lov, kom hele denne Ulykke over os; og
      vi stemte ikke HERREN vor Gud til Mildhed ved at vende om fra
      vore Misgerninger og vinde Indsigt i din Sandhed.
 14.  Derfor var HERREN aarvaagen over Ulykken og bragte den over os;
      thi HERREN vor Gud er retfærdig mod alle Skabninger, som han har
      skabt, og vi adlød ikke hans Røst.

 15.  Og nu, Herre vor Gud, du, som med stærk Haand førte dit Folk ud
      af Ægypten og vandt dig et Navn, som er det samme den Dag i Dag:
      Vi syndede og var gudløse!
 16.  Herre, lad dog efter alle dine Retfærdshandlinger din Vrede og
      Harme vende sig fra din By Jerusalem, dit hellige Bjerg; thi ved
      vore Synder og vore Fædres Misgerninger er Jerusalem og dit Folk
      blevet til Spot for alle vore Naboer.
 17.  Saa lyt da nu, vor Gud, til din Tjeners Bøn og Begæring og lad
      dit Ansigt lyse over din ødelagte Helligdom for din egen Skyld,
      o Herre!
 18.  Bøj dit Øre, min Gud, og hør, oplad dine Øjne og se
      Ødelæggelsen, som er overgaaet os, og Byen, dit Navn er nævnet
      over; thi ikke i Tillid til vore Retfærdshandlinger fremfører vi
      vor Begæring for dit Aasyn, men i Tillid til din store
      Barmhjertighed.
 19.  Herre, hør! Herre, tilgiv! Herre, laan Øre og grib uden Tøven ind
      for din egen Skyld, min Gud; thi dit Navn er nævnet over din By
      og dit Folk!"

 20.  Medens jeg endnu talte saaledes, bad og bekendte min og mit Folk
      Israels Synd og for HERREN min Guds Aasyn fremførte min Forbøn
      for min Guds hellige Bjerg,
 21.  medens jeg endnu bad, kom Manden Gabriel, som jeg tidligere
      havde set i Synet, hastigt flyvende nær hen til mig ved
      Aftenofferets Tid;
 22.  og da han var kommet, talede han saaledes til mig: "Daniel, jeg
      er nu kommet for at give dig Indsigt.
 23.  Straks du begyndte at bede, udgik et Ord, og jeg er kommet for
      at kundgøre dig det; thi du er højt elsket; saa mærk dig Ordet og
      agt paa Aabenbaringen!

 24.  Halvfjerdsindstyve Uger er fastsat over dit Folk og din hellige
      By, indtil Overtrædelsen er fuldendt, Syndens Maal fuldt,
      Misgerningen sonet, evig Retfærdighed hidført, Syn og Profet
      beseglet og en højhellig Helligdom salvet.
 25.  Og du skal vide og forstaa: Fra den Tid Ordet om Jerusalems
      Genrejsning og Opbyggelse udgik, indtil en Salvet, en Fyrste,
      kommer, er der syv Uger; og i to og tresindstyve Uger skal det
      genrejses og opbygges med Torve og Gader under Tidernes
      Trængsel.
 26.  Men efter de to og tresindstyve Uger skal en Salvet bortryddes
      uden Dom, og Byen og Helligdommen skal ødelægges tillige med en
      Fyrste. Og Enden kommer med Oversvømmelse, og indtil Enden skal
      der være Krig, den fastsatte Ødelæggelse.
 27.  Og Pagten skal ophæves for de mange i een Uge, og i Ugens sidste
      Halvdel skal Slagtoffer og Afgrødeoffer ophøre, og Ødelæggelsens
      Vederstyggelighed skal sættes paa det hellige Sted, indtil den
      fastsatte Undergang udøser sig over Ødelæggeren.


I:bibeldaniel10
T:Daniels Bog 10
F:I Perserkongen Kyros's tredje Regeringsaar modtog Daniel

  1.  I Perserkongen Kyros's tredje Regeringsaar modtog Daniel, som havde
      faaet Navnet Beltsazzar, en Aabenbaring; og Ordet er Sandhed og
      varsler om stor Trængsel. Og han mærkede sig Ordet og agtede paa
      Synet.

  2.  Paa den Tid holdt jeg, Daniel, Sorg i hele tre Uger.
  3.  Lækre Spiser nød jeg ikke, Kød og Vin kom ikke i min Mund, og
      jeg salvede mig ikke, før hele tre Uger var gaaet.
  4.  Men paa den fire og tyvende Dag i den første Maaned var jeg ved
      Bredden af den store Flod, det er Hiddekel.
  5.  Og jeg løftede Øjnene og skuede, og se, der var en Mand, som var
      iført linnede Klæder og havde et Bælte af fint Ofirguld om
      Hofterne.
  6.  Hans Legeme var som Krysolit, hans Ansigt straalede som Lynet,
      hans Øjne var som Ildsluer, hans Arme og Ben som blankt Kobber
      og hans Røst som en larmende Hob.
  7.  Jeg, Daniel, var den eneste, der saa Synet; de Mænd, som var hos
      mig, saa det ikke; men stor Rædsel faldt over dem, og de flygtede
      og gemte sig,
  8.  saa jeg blev ene tilbage. Da jeg saa dette vældige Syn, blev der
      ikke Kraft tilbage i mig, og mit Ansigt skiftede Farve og blev
      ligblegt, og jeg havde ingen Kræfter mere.
  9.  Da hørte jeg ham tale, og som jeg hørte det, faldt jeg bedøvet
      om med Ansigtet imod Jorden.

 10.  Og se, en Haand rørte ved mig og fik mig skælvende op paa mine Knæ
      og Hænder.
 11.  Og han sagde til mig: "Daniel, du højt elskede Mand, mærk dig de
      Ord, jeg taler til dig, og rejs dig op, thi nu er jeg sendt til
      dig,!" Og da han talede saaledes til mig, rejste jeg mig
      skælvende.
 12.  Saa sagde han til mig: "Frygt ikke, Daniel, thi straks den første
      Dag du gav dit Hjerte hen til at søge Indsigt og ydmyge dig for
      din Guds Aasyn, blev dine Ord hørt, og jeg er kommet for dine
      Ords Skyld.
 13.  Perserrigets Fyrste stod mig imod i een og tyve Dage, men se, da
      kom Mikael, en af de ypperste Fyrster, mig til Hjælp; ham lod
      jeg blive der hos Perserkongernes Fyrste;
 14.  og nu er jeg kommet for at lade dig vide, hvad der skal times
      dit Folk i de sidste Dage; thi atter er der en Aabenbaring om de
      Dage."

 15.  Medens han talede saaledes til mig, bøjede jeg maalløs Ansigtet
      mod Jorden.
 16.  Og se, noget, der saa ud som en Menneskehaand, rørte ved mine
      Læber, og jeg aabnede min Mund og talte saaledes til ham, som stod
      for mig: "Herre, ved Synet overvældedes jeg af Smerter og har
      ikke flere Kræfter.
 17.  Og hvor kan jeg, min Herres ringe Træl, tale til dig, høje
      Herre? Af Rædsel har jeg mistet min Kraft, og der er ikke Vejr
      tilbage i mig!"
 18.  Saa rørte atter en som et Menneske at se til ved mig og styrkede
      mig;
 19.  og han sagde: "Frygt ikke, du højt elskede Mand! Fred være med
      dig, vær trøstig og ved godt Mod!" Og som han talede med mig,
      følte jeg mig styrket og sagde: "Tal, Herre, thi du har styrket
      mig!"
 20.  Da sagde han: "Ved du, hvorfor jeg kom til dig? Jeg maa nu straks
      vende tilbage for at kæmpe med Persiens Fyrste, og saa snart jeg
      er færdig dermed, se, da kommer Grækenlands Fyrste.
 21.  Og ikke een hjælper mig imod dem undtagen Mikael, eders Fyrste,
11,1. der staar som Hjælp og Støtte for mig. Dog vil jeg nu
      kundgøre dig, hvad der staar skrevet i Sandhedens Bog; 
11,2. ja, nu vil jeg kundgøre dig, hvad sandt er.

I:bibeldaniel11
T:Daniels Bog 11 
F:Se, endnu skal der fremstaa tre Konger

  2.  Se, endnu skal der fremstaa tre Konger i Persien, og den fjerde 
      skal komme til større Rigdom end nogen af
      de andre; og naar han er blevet mægtig ved sin Rigdom, skal han
      opbyde alt imod det græske Rige.
  3.  Men da fremstaar en Heltekonge, og han skal raade med Vælde og
      gøre, hvad han vil.
  4.  Men bedst som han staar, skal hans Rige sprænges og deles efter
      de fire Verdenshjørner, og det skal ikke tilfalde hans
      Efterkommere eller blive saa mægtigt, som da han raadede, men hans
      Rige skal ødelægges og gaa over til andre end Efterkommerne.

  5.  Siden bliver Sydens Konge mægtig, men en af hans Fyrster bliver
      stærkere end han og faar Magten; og hans Magt skal blive stor.
  6.  Men nogle Aar senere slutter de Forbund, og Sydens Konges Datter
      drager ind til Nordens Konge for at tilvejebringe Fred; men
      Armens Kraft holder ikke Stand, hans Arm holder ikke ud, men hun
      gives i Døden tillige med sit Følge, sin Søn og sin Ægtemand.
  7.  I de Tider skyder der i hans Sted et Skud frem af hendes Rødder;
      og han drager mod Nordens Konges Hær og trænger ind i hans
      Fæstning, fuldbyrder sin Vilje paa dem og bliver mægtig,
  8.  endog deres Guder med deres støbte Billeder og deres kostbare
      Kar, Sølv og Guld, fører han med som Bytte til Ægypten; siden
      skal han en Tid lang lade Nordens Konge i Ro.
  9.  Men denne falder ind i Sydens Konges Rige; dog maa han vende hjem
      til sit Land.

 10.  Men hans Søn ruster sig og samler store Hære i Mængde, drager
      frem imod ham og oversvømmer og overskyller Landet. Og han
      kommer igen og trænger frem til hans Fæstning.
 11.  Men Sydens Konge bliver rasende og rykker ud til Kamp imod
      Nordens Konge; han stiller en stor Hær paa Benene, men den gives
      i Sydens Konges Haand.
 12.  Naar Hæren er oprevet, bliver hans Hjerte stolt; han strækker
      Titusinder til Jorden, men hævder ikke sin Magt.
 13.  Nordens Konge stiller paa ny en Hær paa Benene, større end den
      forrige, og nogle Aar senere drager han imod ham med en stor Hær
      og et vældigt Tros.
 14.  Og i de Tider er der mange, som gør Oprør imod Sydens Konge, og
      Voldsmændene i dit Folk rejser sig, for at Aabenbaringen kan gaa i
      Opfyldelse, men selv falder de.
 15.  Nordens Konge rykker frem, opkaster Volde og indtager en
      Fæstning; og Sydens Arme skal ikke holde ud; hans Hær flygter og
      har ikke Modstandskraft.

 16.  Den, som rykker imod ham, gør, hvad han vil, og ingen staar sig
      imod ham; han sætter sig fast i det herlige Land og bringer
      Ødelæggelse med sig.
 17.  Han oplægger Raad om at komme med hele sit Riges Styrke, men
      slutter Fred med ham og giver ham sin Datter til Ægte til
      Landets Ulykke; men det bliver ikke til noget og lykkes ikke for
      ham.
 18.  Saa vender han sig mod Kystlandene og indtager mange, men en
      Hærfører gør Ende paa hans Haan; syv Fold gengælder han ham hans
      Haan.
 19.  Derpaa vender han sig mod sit eget Lands Fæstninger, men han
      snubler, falder og forsvinder.
 20.  I hans Sted træder en, som sender en Skatteopkræver gennem
      Rigets Herlighed, men paa nogle Dage knuses han, dog uden Harm,
      ej heller i Strid.

 21.  I hans Sted træder en Usling. Kongedømmets Herlighed overdrages
      ham ikke, men han kommer, før nogen aner Uraad, og tilriver sig
      Kongedømmet ved Rænker.
 22.  Hære bortskylles helt foran ham, ogsaa en Pagtsfyrste knuses.
 23.  Saa snart man har sluttet Forbund med ham, øver han Svig; han
      drager frem og bliver stærk ved en Haandfuld Folk.
 24.  Uventet falder han ind i de frugtbareste Egne og gør, hvad hans
      Fædre eller Fædres Fædre ikke gjorde; Ran, Bytte og Gods strør
      han ud til sine Folk, og mod Fæstninger oplægger han Raad, dog
      kun til en Tid.
 25.  Han opbyder sin Kraft og sit Mod mod Sydens Konge og drager ud
      med en stor Hær; og Sydens Konge rykker ud til Strid med en
      overmaade stor og stærk Hær, men kan ikke staa sig, da der smedes
      Rænker imod ham;
 26.  hans Bordfæller bryder hans Magt, hans Hær skylles bort, og
      mange dræbes og falder.
 27.  Begge Konger har ondt i Sinde og sidder til Bords sammen og
      lyver; men det lykkes ikke, thi Enden tøver endnu til den
      fastsatte Tid.
 28.  Da han er paa Hjemvejen til sit Land med store Forraad, oplægger
      hans Hjerte Raad mod den hellige Pagt, og han fuldfører det og
      vender hjem til sit Land.

 29.  Til den fastsatte Tid drager han atter mod Syd, men det gaar ikke
      anden Gang som første;
 30.  kittæiske Skibe drager imod ham, og han lader sig skræmme og
      vender om; hans Vrede blusser op mod den hellige Pagt, og han
      giver den frit Løb. Saa vender han hjem og mærker sig dem, som
      falder fra den hellige Pagt.
 31.  Og hans Hære skal staa der og vanhellige Helligdommen, den faste
      Borg, afskaffe det daglige Offer og rejse Ødelæggelsens
      Vederstyggelighed.
 32.  Dem, der overtræder Pagten, lokker han ved Smiger til Frafald;
      men de Folk, som kender deres Gud, staar fast og viser det i
      Gerning.
 33.  De kloge i Folket skal bringe mange til Indsigt, men en Tid lang
      bukker de under for Ild og Sværd, Fangenskab og Plyndring.
 34.  Medens de bukker under, faar de en ringe Hjælp, og mange slutter
      sig til dem paa Skrømt.
 35.  Af de kloge maa nogle bukke under, for at der kan renses ud
      iblandt dem, saa de sigtes og renses til Endens Tid; thi endnu
      tøver den til den bestemte Tid.


 36.  Og Kongen gør, hvad han vil, ophøjer og hovmoder sig mod enhver
      Gud; mod Gudernes Gud taler han utrolige Ting, og han har Lykken
      med sig, indtil Vreden er omme; thi hvad der er besluttet, det
      sker.
 37.  Sine Fædres Guder ænser han ikke; ej heller ænser han Kvindernes
      Yndlingsgud eller nogen anden Gud, men hovmoder sig mod dem
      alle.
 38.  I Stedet ærer han Fæstningernes Gud; en Gud, hans Fædre ikke
      kendte, ærer han med Guld, Sølv, Ædelsten og Klenodier.
 39.  I de faste Borge lægger han den fremmede Guds Folk; dem, der
      vedkender sig ham, overøser han med Ære og giver dem Magt over
      mange, og han uddeler Land til Løn.

 40.  Men ved Endens Tid skal Sydens Konge prøve Kræfter med ham, og
      Nordens Konge stormer imod ham med Vogne, Ryttere og Skibe i
      Mængde og falder ind i Landene, oversvømmer og overskyller dem.
 41.  Han falder ind i det herlige Land, og Titusinder falder; men
      følgende skal reddes af hans Baand: Edom, Moab og en Levning
      Ammoniter.
 42.  Han udrækker sin Haand mod Landene, og Ægypten undslipper ikke.
 43.  Han bliver Herre over Guld- og Sølvskattene og alle Ægyptens
      Klenodier; der er Libyere og Ætiopere i hans Følge.
 44.  Men Rygter fra Øst og Nord forfærder ham, og han drager bort i
      stor Harme for at tilintetgøre mange og lægge Band paa dem.
 45.  Han opslaar sine Paladstelte mellem Havet og det hellige, herlige
      Bjerg.  Men han gaar sin Bane i Møde, og ingen kommer ham til
      Hjælp.


I:bibeldaniel12
T:Daniels Bog 12
F:Til den Tid skal Mikael staa frem, den store Fyrste

  1.  Til den Tid skal Mikael staa frem, den store Fyrste, som værner
      dit Folks Sønner, og en Trængselstid kommer, som hidtil ikke har
      haft sin Mage, saa længe der var Folkeslag til. Men paa den Tid
      skal dit Folk frelses, alle, der er optegnet i Bogen.
  2.  Og mange af dem, der sover under Mulde, skal vaagne, nogle til
      evigt Liv, andre til Skam, til evig Afsky.
  3.  De forstandige skal straale som Himmelhvælvingens Glans, og de,
      der førte de mange til Retfærdighed, skal lyse som Stjerner
      evigt og altid.

  4.  Men du, Daniel, sæt Lukke for Ordene og Segl for Bogen til
      Endens Tid!  Mange skal granske i den, og Kundskaben skal blive
      stor."

  5.  Og jeg, Daniel, skuede, og se, der stod to andre hver paa sin
      Side af Floden.
  6.  Og den ene spurgte Manden, som bar de linnede Klæder og svævede
      over Flodens Vande: "Hvor længe varer det, før disse sælsomme
      Ting er til Ende?"
  7.  Saa hørte jeg Manden i de linnede Klæder, ham, som svævede over
      Flodens Vande, sværge ved ham, som lever evindelig, idet han
      løftede begge Hænder mod Himmelen: "Een Tid, to Tider og en halv
      Tid! Naar hans Magt, som knuser det hellige Folk, er til Ende,,
      skal alle disse Ting fuldbyrdes."
  8.  Og jeg hørte det, men fattede det ikke; saa spurgte jeg: "Herre
      hvad er det sidste af disse Ting?"
  9.  Og han svarede: "Gaa bort, Daniel, thi for Ordene er der sat
      Lukke og Segl til Endens Tid.
 10.  Mange skal sigtes, renses og lutres, men de gudløse handler
      gudløst, og ingen af de gudløse skal forstaa, men det skal de
      forstandige.
 11.  Fra den Tid det daglige Offer ophæves og Ødelæggelsens
      Vederstyggelighed rejses, skal der gaa 1290 Dage.
 12.  Salig er den, der holder ud og oplever 1335 Dage.
 13.  Men gaa du, Enden i Møde, læg dig til Hvile og staa op til din
      Lod, ved Dagenes Ende!
