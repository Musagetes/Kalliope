<p><sc>Af Sven Sørensen</sc></p>

<p>H. C. Andersens eventyrlige levnedsløb er for godt kendt til at gentages her - det har digteren selv sørget for.</p>
<p>Hans verdensberømmelse er urokket, men den hviler næsten udelukkende på hans <i>Eventyr</i> af hvilke de mest kendte findes udgivet på over hundrede sprog - desværre ofte i dårlige oversættelser eller i forkortet eller bearbejdet form. I de senere årtier er der i øvrigt opstået en stor interesse for vor digter i Japan - som har givet sig udslag i talrige udgivelser af høj kvalitet.</p>
<p>I Danmark værdsættes endnu hans rejsebøger, romaner, og selvbiografier, medens de dramatiske værker næppe kendes af andre end specialister. Hertil kommer de efter hans død udgivne breve og dagbøger som rummer et stort og værdifuldt, om ikke egentligt litterært stof.</p>
<p>Af digte skrev H. C. Andersen en stor mængde, men heraf er det kun en lille del som er af virkelig betydning. Dette vil man let kunne overbevise sig om når man benytter Kalliope, og der vil muligvis kunne rejses anker over det udvalg som er medtaget.</p>
<p>Om Andersen-forskningen kan man holde sig orienteret gennem <i>Anderseniana,</i> den årbog som H. C. Andersens Hus i Odense har udgivet siden <year>1933</year>.</p>

