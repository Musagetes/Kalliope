
I:staffeldtandrea1
T:Tilstaaelsen
F:Ufulgt, vovsomt, over Ord og Ting
K:sonnet

  Ufulgt, vovsomt, over Ord og Ting,
Tankeverdnens Æronaut, jeg sveier;
Mængdens Trængsel under mig sig dreier
  Lig en Myggeskye, i Leeg omkring.

  Svimlende, ved Kiedens første Ring
Voldsomt jeg i Ligevægt mig veier,
Lig Cometen, som kun ikke skeier
  Af sin Banes dristigt-skrevne Sving.

Skal jeg, tør jeg vove at udslukke
  Hvad jeg bar i Tausheds Helligdom?
  Gierne, ak! jeg gierne vendte om.

Gierne jeg for Kiephest og for Dukke
  Min utrættelige Kunstnerstav,
  Ak! og selv mit Ideal bortgav.

N:Trykt i Poulsens <I>Nytaarsgave</I> for 1803.


I:staffeldt1999030406
T:Ved Tizians liggende Venus
F:Vellyst her al sin Magi udgjød
K:sonnet

  Vellyst her al sin Magi udgjød
Skjøndt af den endnu hver Nerve bæver,
Dog <I>hun</I> Barmen med ny længsel hæver
  Og igjen gad daanet Elskovs Død.
  
  Rundt om Mund og Kind, om Barm og Skjød
Aatraa sig, lig Epheuranke, væver;
Rundt en Sværm beruste Tanker svæver,
  Sig tilegnende den Lyst, hun nød.

Uberømt i Marmorskjødet ligger
  Elskeren; Arachnes tætte Spind
Skjuler Sarkophagens gyldne Smiger.

  Tizian vaager lyst i Mindets Skin,
Medens hiin i Glemselsdøden blunder,
Dog jeg kun den Glemte her misunder.

N:Trykt i Poulsens <I>Nytaarsgave</I> for 1802.

I:staffeldt1999080802
T:Vanvids Rige
U:I en Dryppesteengrotte
F:Rundt med vexelrige Omrids sømme
K:sonnet

Rundt med vexelrige Omrids sømme
   Steendugsdraaber disse Skikkelser,
   Der, omskiftede med Riftens Skjær,
I grotesk Forvandlingssvimmel svømme.

Vilde Hændelse, dit Herredømme
   Her i æltet Steendei aftrykt er;
   Blandt opløste Elementer her
Søvn og Vanvid hente deres Drømme.

   Engel Tanke, Himlens Sø, bryd ind!
I en sønderreven Verdens Splinter
   Dreier sig mit vildt oprørte Sind.

   Red mig ved din Førerfakkels Skin
Ud af disse Vanvidslabyrinther,
   Red mig, og Forvandlingssvimlen bind!


I:staffeldt2001052650
T:Sonet
F:Hvad jeg fornam, kan intet Ord udtale
N:Sonnet fra digtet »Lina«
K:sonnet
N:Bidrag fra Brian Bentzen

Hvad jeg fornam, kan intet Ord udtale,
   Sligt skal jeg først i Himlene udtrykke,
   Dog længes Hjertet, al sin Fryd og Lykke
   Med ydre Træk og Farver at afmale.
Bag Skoven saae vi Aftensolen dale
   Og hefted' kun paa den de bange Blikke,
   Dog paa hinanden skuede vi ikke,
   Henstirrende, som i en henrykt Dvale.
Brat som en gylden Draabe Solen falder,
   I hendes Øjes Dyb mit Blik forsvinder,
   Da syntes mig, som om jeg saligt døde.
Men snart Naturen os tilbage kalder,
   Vi Favn i Favn, og Mund paa Mund os finde,
   Da var der allerede Morgenrøde.

I:staffeldt2001052651
T:Paa et aftalt Samlingssted
F:Staaer Dagens Vogn paa Himmelbuen stille?
N:Trykt i: <i>Poulsens Nytaarsgave</i>, 1803
N:Bidrag fra Brian Bentzen

Staaer Dagens Vogn paa Himmelbuen stille?
    Og standsed rundtomkring Bevægelsen?
Saa seent, som om det var de sidste, trille
    Minuterne af Tidens Urne hen.
Styrt, gyldne Dag, styrt Dig i Havets Bølge!
Kom, hemmelige Nat, med Stjerners Følge!

En øde, frydløs Evighed udfolder
    Sig mellem Nu og Dagens sidste Skjær,
Thi Lilla da, hvis hun sit Løfte holder,
    - Forti det, kaarne sted! - skal møde her.
O tøv ei længer, blide Aftenrøde!
Du skjønne Vink til vort aftalte Møde!

Hvor stille rundt! Med ubetvungen Grøde
    Her Eensomhed sin Neldekrone snoer,
Kun min Forventning dette bange Øde,
    Ulædsket, Ørknens matte Gjæst, beboer,
Saa Vandreren til haarde Himmel skuer,
Mens han vansmægter i Saharas Luer.

Suus kjølende hen gjennem disse Blade,
    Suus lindrende, Naturens Aandedrag!
Dys mig i Blund, hæsthvislende Cicade,
    Og tæm til Fred mit vilde Hjertes Slag!
Kom, hulde Søvn! med mine Yndlingsdrømme
Og lad mig forud Glædens Bæger tømme!

Men nei! For mig er ingen Fred og Hvile,
    Unøisom Attraa i hver Aare slaaer;
Ei lærte jeg ved Haabets Barm at smile
    Og, forud salig, vente hvert et Kaar:
Lig Mindet, som iblandt Ruiner klager,
Mig selv den blide Haabets Engel plager.

O kom da, Hulde! Siig, hvi kan du tøve
    At synke til mit længselsfulde Bryst?
Og vover du, seentsyslende, at røve
    Et Øieblik fra Amors kjælne Lyst?
Den svundne Tid ei meer tilbagevender,
Og Hjertet, ak! fortæres, mens det brænder.

Lad Livets Morgentimer ei forgjæves
    Omcirkle dig i Glædens lette Dands,
Og viid, at alt igjen tilbagekræves,
    Din Ungdoms Smiil og Gratiernes Krands;
Thi flyv! See, Solen daler allerede,
Og Nattens Skygger sagte sig udbrede.

I:staffeldt2001052701
T:Til den Helliganede
F:Hændelsen, omvunden af din Kjæde,
N:<i>Nordia</i>, 1795
N:Bidrag fra Brian Bentzen

Hændelsen, omvunden af din Kjæde,
    Tam ved dine Fødder ligge maa;
Hensigt, Orden, Skjønhed, Liv og Glæde
    Haand i Haand rundt om din Trone staae.

Stjernerne af Lysets Strøm du støbte,
    Rundt omkring du hvælved Ætheren;
Jord og Maane du i Dunst indsvøbte
    Og til Solens Ildbarm lagde hen.

Hist endnu din Almagt Verden dreier
    Og med Ætherhvirvlers Svøb omsnoer:
Selv fremfnysende Comet ei skeier,
    Hvirvelbunden, ud i Sphærers Spor.

Her du Dødens Askeørken dækker
    Med en Vaar af Væsener igjen,
Og paa Jorden, deres Vugge, lægger
    Lys og Blomst og Frugt til Gave hen.

Stjernerne til Diadem sig vælte
    Om din Tinding; Æthren er din Gjord;
Rundt om alle Væsner som et Bælte,
    O som Moderfavn, du Armen snoer.

Du, du var og er og end skal være
    Rum dit Tempel, og din Festdag Tid,
Liv din Dyrker, Fryd din Lov og Lære,
    Liv og Fryd, Tilbedede! din Id.

Du - hvad end Henrykkelsen dig kalder
    Hist ved andre Soles Arnested,
Eller her i Jordens Støv - dybt falder,
    Helliganede! for dig jeg ned.

I:staffeldt2001052702
T:Platonisme 
F:Da vor Æt fra Aanders Trængsel
N:Bidrag fra Brian Bentzen
N:fra Siofna, 1802.

Da vor Æt fra Aanders Trængsel
Stødtes ned i Sandsers Fængsel,
    Mindet af vort Fødeland
    Fulgte med til Trællens Stand,
    Men det blev paa Gravens Rand
Snart til Anelse og Længsel.

Derfor snoer med Elskovsbrynde
Tanken sig om hver en Ynde,
    Derfor følger vort Begjær
    Hist og her og fjernt og nær
    Alle Varsler, alle Skjær,
Som det Himmelske forkynde.

Men i vor Forviisnings Rige
Synerne saa grumt os svige.
    Ved en jordisk Skjønheds Bryst
    Daane vi saa sødt til Trøst,
    Trylles til Daimonens Lyst
I den tabte Himmels Lige.

Dog de falske Syners Skare
Hilder os i grusom Snare;
    Trylleriet svinder hen,
    Og vi finder os igjen
    Stødte ned fra Himmelen,
Hvor i Drøm paa ny vi vare.

Derfor mildt os Skjæbnen lærte
Skabe selv, hvad vi begjærte:
    Phantasien af sit Skjød
    Frydphantomer stige bød,
    Som i Fængslets Nat og Nød
Trylle det bønhørte Hjerte.

I:staffeldt2001052703
T:Blomsterne
F:Og over Engen
N:Bidrag fra Brian Bentzen
N:fra <i>Poulsens Nytaarsgave</i>, 1804.

Og over Engen
    Jeg eensom gaaer
Og Harpestrængen
    Med Længsel slaaer;
De Klippestene
    Bevæge sig,
I Lundens Grene
    Det svarer mig.

Bjergkløften gjælder
    Saa veemodsfuld,
Af Gruben vælder
    Det gamle Guld;
De Blomster bæve
    Og hilse mig,
Og alle hæve
    Paa Stilken sig.

For stedse spæde,
    De være maae
Naturens Glæde
    Og hendes Smaa:
Ved hendes Bryster,
    Endnu som før,
Med rene Lyster
    De die tør.

I hver en Stængel
    Indlukket boer
En barnlig Engel,
    Et Himmelnor;
Og naar i Tiden
    Den Blomst forgaaer,
En Engel liden
    Af den opstaaer.

De synes trænge
    Sig venligt nær,
Som om de længe
    Mig havde kjær,
Som om de vilde
    Ved Farvespil
Mit Savn formilde,
    Mig tale til.

Thi ak! den Alder,
    Som Skjalden end
Med Længsel kalder
    Omsonst igjen,
Endnu den hviler,
    Den skjønne Tid,
Og standset smiler
    I Blomsten blid.

Det, som ham tryller,
    Fra Vaar til Vaar,
I Blomsterhyller
    Fremarvet gaaer:
Hvert Frø bevarer
    Hiint <I>første</I> end,
Men aabenbarer
    Det ei igjen.

Ja Blomster spæde
    Min Sang forstaae,
Om Natten græde
    De Taarer smaa,
At Uskylds Dage,
    Ak! kun hos dem
Endnu tilbage
    Beholdt et Hjem.

Mod mig de hige
    Saa nær, saa nær,
De ville sige
    Hvad svundet er;
Men ak! de ikke
    Tør sige hvad,
Thi kun de nikke
    Med løftet Blad.

Thi kun de bæve
    Og hilse mig,
Og alle hæve
    Paa Stilken sig,
Naar over Engen
    Jeg eensom gaaer
Og Harpestrængen
    Med Længsel slaaer.

I:staffeldt2001052704
T:Erindring og Haab 
F:Du blege Pige med den gjemte Krands
N:Bidrag fra Brian Bentzen
N:fra A.P. Liunges »Dana«, 1820.

    Du blege Pige med den gjemte Krands
Af Natfioler i de brune Lokker,
    Vel ei ved Ungdoms Strængeleg og Dands,
Men, ak! ved Legevenners Dødningklokker
    I Tungsinds Følge skued jeg dig før,
    Dog kun for Øieblik med løftet Slør.

    Erindring hedder du, en Søster til
Det rosenrøde Haab i fjerne Dage:
    Det lever forud i sit Farvespil,
Men du veemodig lever kun tilbage;
    Det fra hvert Nu fremhaster til det Nye,
    Du hygger det Forgangne, tro og bly.

    O falske Haab! forlader du mig her,
Her hvor din Yndlings Bane næsten ender?
    En Sommerfugl i Vinters kolde Skjær
Du kjælent dig mod Ungdomsvaaren vender:
    Hvad var din Gave? Digtertidsfordriv,
    Blødagtigt Vanvid, ak! et hyklet Liv!

    O kom, dets Søster, kom, Erindring, du!
Og blot fra Sløret dine blege Kinder,
    Og lad mig see, med sødveemodig Hu,
Hvordan med dig mit Liv tilbagerinder;
    Thi ingen Jordens Fremtid skjænker mig,
    Hvad, tabende, jeg anbetro'de dig. 

I:staffeldt2001052705
T:Til et vissent Løv som faldt i Digterens Barm 
F:O blege Flygtling! ikke søg
N:Bidrag fra Brian Bentzen
N:fra Thieles »Rosenblade«, 1818.

O blege Flygtling! ikke søg
Hos mig et Ly mod barske Høst,
Thi meer end nys din Fødebøg
Betrygger ei dig dette Bryst.

Koldt er end dette, Sorgens Vraa,
Og Stormen ogsaa gaaer deri!
Gaa derfor, stakkels Pilgrim! gaa
Og søg en Barm, for Sorger fri;

Hvad eller synk i Jorden ned,
Hvor Sorgers Glemsel vinker dig:
Jeg troer forvist, at der er Fred,
Thi ellers, ak! hvad blev af mig!

Paa Landsbykirkegaarden hist,
Hvor Barn og Olding skjules ømt,
Der maa du søge Ro og Rist,
Thi deres Taarevæld er tømt.

Dog, hvis du, ligt Sybillens Blad,
Mørkt, hemmeligt bebuder mig,
At endt er mine Dages Rad,
Da hilser jeg og signer dig.

Ja! sikkerlig du varsler om
En Ende paa min lange Qval,
Og at i Dødens Helligdom
Jeg, visnet, træt, snart lægges skal.

O kom da, Fredens Budskab! her
I denne Barm opslaa din Bo,
Indtil vi Begge ikke meer
Forgjæves søge Fred og Ro.

I:staffeldt2001052706
T:Til Seraphine
F:Med fugtig Purpurvinge stiger
N:Bidrag fra Brian Bentzen

Med fugtig Purpurvinge stiger
    Af Havet den forhadte Dag,
Det billedfulde Mørke viger
    Med Drømmes salige Bedrag.
Jeg atter vaagner op, og atter
    Forbander Lysets gyldne Væld:
Kun Stjernehimmelen indfatter
    Mit kongelige Billedheld.
Naar lig et Nor Naturen blunder
    Og Stjerner om dens Vugge staae,
Da, Seraphine! skeer et Under,
    Du til din Elsker dale maa.
I sødtberuust Indbildning eier,
    Hvis Nogen eie kan, jeg dig,
Thi ingen Sandheds Pragt opveier
    Mod den guddommelige Svig.
Med al sin Tryllemagt paatager
    Sig Phantasien din Gestalt,
I den hun selv Natur bedrager
    Og Elskov indtil Alt i Alt.
Din er den Favn, som sig udstrækker,
    Din Mundens deelte Rosenknop,
Dit Kysset, som almægtigt trækker
    Af Dybet Livets Springvæld op.
Lad Fatum fnyse, at det skede!
    Frit er de indre Kræfters Spil:
Min Lykke hænger i dets Kjede
    Og, o! til Trods for det, er til;
Det mellem Ting og Billed grunder
    Omsonst sin haarde Demantmuur:
Mit Hjertes Tro fremtryller Under,
    Det indre Billed er Natur.
Og af min Barm kan Ingen rive
    Det dybtfornumne Held: <I>Det er!</I>
Naturen intet meer kan give,
    Og Skjæbnen eier intet meer.
Thi, Seraphine! stands at stride
    Mod Elskovs Magt, som væbner mig:
Lad Solen end min Lykke vide,
    Og vær dit Nattebilled lig!
Hvi vil du stolt og streng dig hylle
    I al din Høiheds kolde Skjær,
Og dog igjennem det fremtrylle
    Hvert Hjertes ømmeste Begjær?
Nu herlig, som Olympens Here,
    Du æsker Ærefrygt og Bøn,
Nu sød og yndig, som Cythere,
    Forjætter Elskovs sidste Løn,
Skal tvende Kræfter i mit Indre
    I varig Kamp fortære sig?
Tilbedede vær enten mindre
    Ophøiet eller elskelig.
Synk ned til mig! Jeg kan ei stige
    Til Spidsen, hvor du herlig staaer;
Synk ned til Elskovs Kongerige,
    Hvor Lighed jævner alle Kaar.
Vær ikke længer en Gudinde!
    Hør kun dit eget Hjertes Bud!
Bliv, Herlige! bliv til en Qvinde,
    Da vorder Sangeren en Gud!
Thi dog kan ingen Magt unddrage
    Dig mit almægtige Begjær:
Hvis Savn ledsager mine Dage,
    Om Natten er du atter der.

I:staffeldt19990800702
T:Til Naturen 
U:I Juni 1804
F:Dig bebuder min Sang stedse, naar Solens Kys
N:Bidrag fra Brian Bentzen

Dig bebuder min Sang stedse, naar Solens Kys
Høit fra Himlene ned brænder og elskovsvarmt
       Livets Roser fremaander
   Paa din sneehvide Kind, Natur!  

Dig omspænder mit Blik ei med sin Ørneflugt,
Og din Herlighed er Tankens unaa'de Maal,
       Men mit Hjerte dig kjender
   Og Almoder paakalder dig.

Der hvor Gisningen døer, høit fra din Stjernekrands,
Dybt til Guldaarens Ring rundt om din Ankel snoet,
       Ikkun Hjertet ledsager
   Dig i endeløs Udvidelse.

Barnlig nærmer jeg mig, moderlig smiler du,
Lig bestraalede Blomst aabner mit Hjerte sig,
       Og mod Himlene stige
   Veemodstaarer af Dydens Væld.

Uskylds salige Fred aander du i min Barm,
En guddommelig Ro binder hver fredløs Kraft,
       Og jeg er saa lyksalig,
   At jeg ikke kan være fro.

Fuglen sødere slaaer, siddende paa en Blomst
I din kjælende Haand, end Homeriders Chor
       I Heroernes Haller,
   Thi jeg aldrig misunder den.

Eleven skjønnere sig vælter blandt Riger frem,
- Lig en signende Gud, stor i hver Gave kjendt,
       Den mod Bredden henbærer, -
   End det vældige Helteliv:

Thi naar Rygtet derom sidder paa Solens Vogn,
Af min synkende Barm Tillid udsugende,
       Vil jeg Mængden adspørge,
   Om jeg ogsaa er lykkelig.

Frels fra Samlivets Qval mig i din Ætherfavn!
Lad mig barnlig og blid, legende ved din Fod,
       Sanke Blomster og tænke
   Meer ved dem, end mit Øie seer!

I din Ynde, din Pragt lær mig at skue dig!
I dit inderste Liv lær mig at føle dig!
       Dig, den Eviges skjønne
   Billedstøtte med Liv og Lyst!

Eller tør jeg maaskee, Blomstrende! kalde dig
Foraarsknoppen, hvoraf Anelsers Verden skal
       Som en Alblomst frembryde,
   Alt i Himlen og den i Alt?

Høi Betydning, Natur! er i dit <I>Stjerneblik,</I>
Fuldt af Anelser er Pulsslag og Aandedrag,
       I dit dybeste Indre
   Cirkle Guldtidens Aarer hen.

Naar det modnende Aar gløder ved Solens Barm,
Mens Bevægelsen selv blunder paa Vippens Pynt,
       Evighed oplader
   Sig i hvilende Sommerdag.

I melodiske Væld Aander udtrykke sig,
Storm fra Skyerne gaaer, Gudernes Sendebud,
       Dine susende Templer
   Ere fyldte med helligt Liv.

Naar ved Solgudens Kys, brændende paa din Barm,
Blomstersjælenes Chor stiger i Offerduft,
       Du mig giver at høre
   Deres salige Svanesang:

»Sol, du straaled os ud, drag os igjen til dig!
Du vort Udløb og Væld! Straaler af dig, vi steg
       Ned til Jorden og hylled
   Os til farvede Blomster ind.« 

Da opløses mit Liv, indre Natur! i dig,
Paa Uendelighedens Havblik forgaaer mit Selv,
       Kun i Verdenens Hjerte
   Slaaer mit elskende Hjerte med.
