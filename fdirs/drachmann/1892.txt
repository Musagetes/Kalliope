CVS-TIMESTAMP: $Date$
STATUS:complete
VQ:korrektur1,kilde
VN:Gengivet efter Holger Drachmann: <i>Poetiske Skrifter</i>, Gyldendalske Boghandel, Nordisk Forlag, Kbh., 1927, bd. III, pp. 236-258.

H1:Dannevang

I:drachmann2000110145
T:I Magsvejr søgte jeg engang
F:I Magsvejr søgte jeg engang

I Magsvejr søgte jeg engang
Ind til det gamle Dannevang -
Stemt var jeg for en blid Idyl:
   Men det var ikke Jeres Skyld!

Den Andedam, I freder om,
Den har I gjort saa fersk, saa from,
Saa ganske kemisk ren for Salt -
   Det var kun Jeres Ro, det gjaldt!

I denne Ro, i denne Fred,
Hvor blev I, hver, saa from, saa fed,
Saa selvtilfreds, glat som en Aal -
   Det, altsaa, var Idyllens Maal!

Men der er Stormvejr, der er Staal,
Og der er Vin i Flasken end,
Og der er Svaner, der er Mænd,
Som heller lod sig slaa ihjel
End...
   Andedam, farvel, farvel!

I:drachmann2000110145b
T:Jeg elsker Dig, mit gamle Land
F:Jeg elsker Dig, mit gamle Land

Jeg elsker Dig, mit gamle Land,
Jeg elsker Dig saa højt jeg kan -
   Og paa den rette Maade:
Alt, hvad min bedste Kunst formaar,
Jeg yder Dig af Hjerte - naar
   Det tjener til dit Baade.

Men evigt synge om dit Flag
Og evigt holde Fødselsdag
   Og støde i Basunen:
Nej, dertil er min Kunst for god ...
O Fødeland, om Du forstod
   At finde selv Kapsunen.

Og lægge den paa deres Mund,
Som hver en Tid og hver en Stund
   Har i Trompeten truttet:
Jeg elsker Dig, mit gamle Land,
Men holder som erfaren Mand
   Til Raade lidt med Krudtet.

Jeg elsker Dig, mit gamle Land,
Og elsker Dig saa højt jeg kan -
   Og paa min egen Maade.
Af alle mine Hjertesaar
Den bedste Kunst, som jeg formaar,
   Skal tjene til dit Baade.

Og hvis Du synes, at jeg slaar,
Og at jeg stundom Holmgang gaar -
   Nuvel, Du har mig givet,
O Fødeland, min Sjæl saa varm,
Mit sunde Mod, min raske Arm,
   Mit Vikingpræg for Livet!

H1:Sange under Pesten

I:drachmann2000110146a
T:Introitus
F:Tys! - i natlige Gyder

Tys! - i natlige Gyder,
Hvor Dagen knap finder Asyl,
En underlig Rumlen lyder ...
   Ti dog, Hund, med dit Hyl!
Jeg lægger min Haand bag Øre,
Jeg lytter ... naa Gudskelov!
Det er kun mit Blod, jeg kan høre,
Det er kun ...
   Det er mit Hjerte:
Jeg troed', mit Hjerte sov!
Mit Hjerte har Rum for alle
Natlige Gader og Gyder,
Hvor Livets Stempelslag lyder -
Hvor Livet synes at kalde
De sælsomste Stempelslag frem;
Hvor Dyden og Lasten har samme
Naturlovbundne Hjem,
Hvor ...
   Tys! jeg hørte det rumle -
Ja, jeg maa se - jeg maa frem!

Derhenne - om Hjørnet - dér dukker
En kæmpestor Skygge op -
En kæmpehøj Mand, skønt han bukker
I Vinkel sin langlige Krop:
Han trækker en Kærre bag sig -
Og ser sig med Søgen omkring,
Som vilde han give i Lag sig
Med ...
   - Snak! det er ingenting!

Fantasier, min Herre!
Hovedløs, blodløs Dunst -
Som stammer fra altfor megen
Syslen med Digtekunst; -
Hvor kan den rumle, den Kærre?
Den svæver jo paa sine Hjul
Højt over Gydens Brosten ...
Og Manden, som trækker den, Manden -
   aa, han er en Spøgefugl!

-----

O, ve mig, ve mig! jeg hører
Ham banke paa Dør med Kno -
Og ve mig, jeg ser hvor han kører
   Med Lig fra hvert Hus, hver Bo!

Og levende bliver Gaden -
Befolket med talløse Lyde
   Som under en Borgerkrig.
Tys! et rallende, rullende Skrig:

   Pesten er kommen til Staden -
   Han begynder i denne Gyde!

I:drachmann2000110146b
T:Lystig
F:Hvorfor jeg er født? jeg véd det ej

Hvorfor jeg er født? jeg véd det ej:
   Min Fa'r og Mo'r
   De delte Bord,
De delte vel og noget andet;
Ej, ej, saa pipped den lille Dreng
En Dag som en Fugl i sin Moders Seng
   - Det kunde nu ej være andet.

Hvorfor jeg skal dø? jeg véd det ej;
   Min Fa'r og Mo'r
   Blev lagt i Jord,
De delte saa kønt med hinanden;
Ej, ej! nu kommer den sorte Pest
Og spiller til Dans og byder til Fest
   Det nappes vi om med hinanden.

I:drachmann2000110146c
T:Værtshus
F:Finkel, Mjød og Mumme væk

Finkel, Mjød og Mumme væk -
Slag i Værtshusbordet;
Krofar's Tønde har en Læk,
Krofa'r frafaldt Ordet.
   Hvad? er han død?
   Det var en Tort,
Seks Mænd i Kitler bar ham bort
Alt hvad de orked bære - -

Værtinde, kom og tag hans Plads,
Og tøm hans Krus og fyld vort Glas
   I disse Tider svære!

Lyset oser - Tan'en krum -
Tavs er Værtshusstuen;
Er Madammen bleven stum
Undskyld, hvor er "Fruen"?
   Snak, er hun død?
   Lige derved,
Ovenpaa ligger hun i Sved
Angsten har Tag i Kroppen! - -

Værtinde, tag min Lommeklud,
Tør Frygten af din friske Hud,
   Imens vi løsner Proppen!

Finkel, Mjød og Mumme væk -
Vin paa Værtshusbordet!
Krofar's Skude fik en Læk,
Kromo'r fører Ordet!
   Aa, hun er død,
   Ramt af et Slag,
Snuppet af Angsten i et Tag
- Op har hun Aanden givet! -

Saa kom Du Krofa'rs Datter sød,
Du frygter ej den lede Død,
   Du elsker mig - og Livet!

I:drachmann2000110146d
T:Kyper sæt mig Vinen frem paa Bordet
F:Kyper sæt mig Vinen frem paa Bordet!

Kyper, sæt mig Vinen frem paa Bordet!
Kunderne? - naa, de er alle væk ...
Sæt mig Flasken frem, men ikke den, som
   Har en Lugt af Svovl og Smag af Blæk.

Kyper, sæt mig Vinen frem paa Bordet,
Den fra atten Hundred og halvfjers,
Den, hvorom jeg gerne kunde gøre
   Mer end atten Hundred gode Vers.

Mine Kunder? - ja hvor er de henne?
Mine Penge - de er svunden ind.
Kunder - Penge: Pokker har dem taget;
   Men jeg har Kulør endnu om Kind.

Endnu Livets Rose for mig blomstrer
Som den aander op i Sommerluft,
Endnu andagtsfuld dens Blad jeg kysser,
   Endnu fryder mig dens skære Duft.

Hvorfor jeg er frisk og end i Live? -
Ja den Ting jeg nemt forklare kan:
Jeg har stundom drukket gode Vine
   Sjældent eller aldrig drukket Vand.

Denne By har haft de gode Tider,
Men den har ej brugt dem med Forstand;
Den har lagret mangen ædel Drue,
   Men den har forsømt sit Drikkevand.

Denne Farsot, som nu hærger Staden
Og gør Godtfolk utryg vidt om Land,
Den er ikke Løn for gode Vine -
   Den er Straffen for det slette Vand!

I:drachmann2000110146e
T:Døden og Apotekeren
F:Og Apotekeren lo bag sin Disk

Og Apotekeren lo bag sin Disk
   Og gned sine snavsede Hænder:
Nej Mage til Pest og til Kundekreds
   Jeg ej i min Levetid kender!

Her kommer de stimevis styrtende ind,
   Som gjaldt det Livet, de Taaber,
Forlanger Karbol til at vaske sig med,
   Og koleradræbende Draaber.

Og alt skal de faa - til højeste Pris;
   Hæng i! det er hele Sagen.
Døden han skyer et Apotek -
   Den Ting er vel klar som Dagen!

Men Døden greb ham og lo dertil:
   Du har jo, Taabe blandt Taaber,
Forglemt i din Travlhed at vaske Dig selv
   Og ta'e dine egne Draaber!

I:drachmann2000110146f
T:Forældreløse
F:Jeg ser dem paa Gadehjørnet at staa

Jeg ser dem paa Gadehjørnet at staa,
Jeg ser dem, de fader- og moderløse Smaa,
Jeg ser dem - og holder for Øjet:
En vakler og véd hverken ud eller ind,
En staar der som Støtte, med Taarer paa Kind
- En leger saa sorgløs fornøjet!

Du barnlige Leg under pestsvangre Sky,
Du sorgløse Sjæl i den mørknende By,
Du Spurv i de hjemsøgte Gader:
O, havde jeg Evne, som Hjerte jeg bar,
Jeg tog Dig og hjem til min Hybel Dig bar,
Jeg blev Dig en Moder og Fader!

I:drachmann2000110146g
T:Vi stod i det lille katolske Kapel
F:Vi stod i det lille katolske Kapel

Vi stod i det lille katolske Kapel
- Jeg husker den Aften saa nøje -
Og sortklædte Kvinder paa Skamler vi saa'
   Knæ for en Verdensmagt bøje.

Ad brogede Ruder det døende Skær
Af Dagen brødes med Kærten
Paa Altrets Bord, hvor Madonna græd
   Tyst under Verdenssmerten.

Ja denne Madonna stirred jeg paa
Dér bag Alterets Kærte:
Jeg syntes, at Døden var ingenting
   Tæt mod en Kvindes Hjerte.

Og havde jeg Synd mod min Vilje gjort -
Jeg syntes, før Styrken forlod mig,
Hun vilde for mig i Forbøn gaa
   Hos dem, der ikke forstod mig!

Saa vandred vi ud af det lille Kapel
- Jeg husker det, o saa nøje -
Vi læste en Fred fra en stille Bøn
   Dybt i hinandens Øje.

I:drachmann2000110146h
T:Der gik et Par Elskende -
F:Der gik et Par Elskende paa Vejen og sang

Der gik et Par Elskende paa Vejen og sang,
Mellem tætte Gærder befriende det klang;
   Ingen Udsigt aaben -
   Landet kaldt i Vaaben -
   Pesten fo'r med Svøben om:
   den Sang, den glade Sang,
   Befriende den kom!

Der leged en Børneflok i Hulvejens Spor,
Mellem mørke Skrænter lød Børnestemmers Kor;
   Hver en Udsigt lukket -
   Ild paa Arnen slukket -
   Hytten rummed kun én Gæst:
   Død laa Fa'r og syg laa Mo'r,
   I Hytten var der Pest.

Der gik et Par Elskende paa Vejen og sang,
Mellem mørke Skrænter lød Børnelatters Klang,
   Altid Udsigt aaben -
   Strakt de blanke Vaaben -
   Spirer bag ved Dødens Hæl:
   O den Sang, den glade Sang,
   Hvor lød den i min Sjæl!

I:drachmann2000110146i
T:De lever op igen
F:De lever op igen. Jeg hørte nyligt

De lever op igen. Jeg hørte nyligt,
Hvor forhen var saa dødsens stille,
En øvet Haand Tannhäuser-Ouverturen
   For aabent Vindu spille.

Blod, Lidenskab og Raseri,
Smerten, som Kunsten dem fortolker,
Paany den næsten lammede Natur
   Med friske Væsners Liv befolker.

Saa kom da, Kunst, igen og gør din Gerning;
Jeg er jo Kunstner selv, jeg rører Strengen
Og stiller Tavlebordet op og kaster
   Om Mesterskabet højest Terning!

I:drachmann2000110146j
T:Die Liebe, nur die Lieb' ist Leben
F:Se, Maanen staar saa gul og rund

Se, Maanen staar saa gul og rund
   Og spejler sig i Flodens Grund,
   Langt borte gøer en Lænkehund,
   Nu kommer Mødets gode Stund
"Nach langer Tage Noth und Streben." -
   Forglemmende den Dag, som gik,
   Jeg lytter til en fin Musik,
   Der bølger over Flodens Grund,
   Hvor Maanen smiler gul og rund:
"Die Liebe, nur die Lieb' ist Leben!"

Jeg ejer kun mit lyse Mod,
   Min Arbejdskraft, mit sunde Blod;
   Jeg tror, nej véd, Du er mig god,
   Jeg ejer Dig, mit Rigsklenod,
"Als Lohn für saurer Tage Streben."
   Lad Døden rive Rækker bort,
   Den røver ej, hvad der er vort;
   Lad Sygen slaa i Støv os ned,
   Den fælder ej vor Kærlighed:
"Die Liebe, nur die Lieb' ist Leben!"

I:drachmann2000110146k
T:Septemberdagens Pige
F:Frisk er din Kind

   Frisk er din Kind,
   Din Holdning rank,
Elastisk hvert et Skridt, Du gaar;
   Din Hud er blank,
   Lyst er dit Sind,
Og lyse dine gyldne Haar;
Du staar dér i en blommet Kjol,
Saa smuk, det la'er sig sige,
Som kom Du fra den kære Sol,
   Ja lukt fra Himmerige:
   Septemberluft, Septembersol,
   Septemberdagens Pige!

   En Engel? - nej,
   Aa Gudskelov:
Et Væsen uden Livsbegær
   Og Livsbehov,
   Det er Du ej -
Men Du er næsten englekær!
Jeg ser Dig dér i blommet Kjol,
Og jeg kan bare sige:
Du er mig som den kære Sol
   Fra selve Himmerige -
   Septemberluft, Septembersol,
   Septemberdagens Pige!

I:drachmann2000110146l
T:Spadseretur
F:Den Morgendug, den flygted bly

Den Morgendug, den flygted bly
   For Solens varme Straaler -
   En opskræmt Alf, som ikke ret
   Galanterier taaler;
Min Nat svandt hen med Mose-Drøm,
Tørskoet kan min Skat nu gaa
Igennem Engens Græs og Straa:
Du smudser ej din Kjoles Søm,
   Ej Sko'ningen, ej Sko'ningen
   Og ikke Skoens Saaler.

Nej se dog hvilken Herlighed! -
   Jeg ser ej efter Foden ...
   Mit Udraab gjaldt saa smukt et Syn
   Som sjældent her paa Kloden:
En Himmel som Neapels Bugt
Knap spejler bedre i sit Skød,
Ultramarin og persiskrød
Og guldgul som Orangens Frugt,
   Den luende, den luende,
   Der just er bleven moden.

Men hvortil Farveskala, som
   Dog intet Billed giver?
   Stik, Maler, kun Paletten ind,
   Mens Digteren beskriver:
Og Du, Poet, bliv ej for hed,
Kast heller Burrer paa din Skat,
Og navnlig én paa hendes Hat,
Saa vender hun sig gru'lig vred -
   Og stikkende og stikkende
   I Billedet Du bliver!

Det er, som alt var nyt og friskt
   Igen fra Edens Have,
   Som Mennesket var Fugl og ej
   En stakkels Muldjords Slave;
Betragt kun denne Bondeklods,
Som graver rapt Kartofler op
Og rusker lystigt deres Top,
Og ser til os og ler til os,
   Mens seende og leende
   Vi nikker til den Brave!

Vor Latter - den har ingen Grund,
   Og det er netop Sagen;
   Hver af os er saa let og glad
   Just som Septemberdagen;
At Sommerheden avled Død,
At Sot gik over Landet hen,
Deraf er ikke Spor igen
I denne Morgen blid og sød,
   Hvoraf vi er, hvoraf vi er
   Saa jublende betagen.

Og se, her har vi Hytterne,
   Hvor Sygen har huseret -
   Nu straaler de i Solens Glød
   Som nyligt ferniseret;
De grønne Skodder vidt paa Gab:
En Kattekilling sidder dér
Og misser imod Solens Skær
Og slikker sig sin Rosenflab
   Og hopper ned og piler af
   Med Halen ret i Vejret!

Og Grisene - med Tryner paa
   Og Halen snoet i Krøller -
   De roder ret gemytligt om
   Som smaa forsorne Bøller;
"Desinfectionen" er forbi,
Og Angsten med, og alt det Kævl
I Bladene, og alt det Vrævl
Om Pas og Sundhedspoliti,
   Hvoraf vi fik, hvoraf vi fik
   Ret lovlig mange Skyller.

Se Børnene - de er klædt paa,
   Men vasket er de ikke,
   De maaber - ja men ej som før
   Med sælsomt sløve Blikke;
De maaber - og de vender dem
Og fniser lidt, og ser igen
Højt skrigende til Siden hen,
Hvor Hundehvalpen vralter frem
   Og lopper sig og hopper op
   Og vil saa gerne slikke.

Og dér er Landsbykroen, hvor
   Jeg tidt en Dram har drukket,
   Mens "Fa'er" har kløet i Nakken sig,
   Og "Mo'er" saa dybt har sukket;
"Det var for dem saa svær en Tid,
Og Dansesalen - den stod tom,
Og Sygen - ja om ej den kom,
Saa spøged den dog hid og did,
   Og Kro og Keglebane var
   Saa godt som stængt og lukket!"

Nu staar Gendarmen her og ta'er
   Sig støt en Snaps til Øllet,
   Han har slugt Støv paa Landevej,
   Nu faar han Halsen skyllet;
Saa rider han - og fjernt vi ser,
Hvor Lyngen rødmer Bakkens Kam,
Hans brede Ryg, hans Holdning stram,
Og saa hans hvide Bandolér,
   Og Sablen - aa ja Sablen blank
   I Solen som forsølvet.

Vidt strækker sig det Bakkedrag
   Med Skov af Birk og Naale,
   Hvor Lyngen Sammenligning fast
   Med Blichers kunde taale;
Og Luften er saa tynd og ren,
Og gennem Luften let og lind
Henbølger Edderkoppens Spind
Og fanges af en fremstrakt Gren
   Og hænger dér, som spiddet paa
   Solgudens spidse Straale.

Og Fuglen slaar med Vingen Knips
   Og kløver Ætrens Bølge,
   Som kunde heller ej en Fugl
   Sin Morgenglæde dølge;
Og Vandløb blinker hist og her,
Og Kirketaarne, ganske smaa,
Som Milepæle synes staa
For Folk, som før fandt Vejen svær,
   Men nu til sidst vil frem, vil ud,
   Naturens Vink at følge.

Vidunderlige Friheds Væld,
   Som blir af alle krævet,
   Af Smaa og Stor, som Bægret har
   Til Læben tørstig hævet!
O jeg er Elsker, jeg er ung:
Jeg elsker Dig, Du Kildespring,
Som overrisler hver en Ting,
Om den er smudsig, mørk og tung,
   Med Haabets, Haabets Profeti:
   Forbandelsen er hævet!

H1:

I:drachmann2000110147
T:Valkyrie-Ridt
F:Der vælder atter Vaarluft hid

Der vælder atter Vaarluft hid
Fra Vestens fjerne Banker:
De stolte Skyer taarner sig
   Som kæmpevoksne Tanker;
Og mod den gyldne Kongeborg,
Højt over Jordens Nød og Sorg,
Med Spydet ved sin Side,
Med vidtopspilet Næsebor,
Den hvide Barm saa fuld, saa stor -
   Jeg ser Valkyrien ride. -

Aa rid og rejs ad Valhal til
Med dine runde Skanker,
Og sving dit Spyd og hug din Hæl
   I Hestens drøje Flanker!
Din fjerne, gyldne Kongeborg,
Højt over Jordens Nød og Sorg,
Den er ej, skal Du vide,
Det Maal, som jeg kan ønske mig,
Og min Valkyrie er Du ej,
   Hvor raskt Du saa kan ride!

Der vælder atter Vaarluft hid
Igennem mine Tanker,
Jeg sluger Havets Brise ind
   Fra Vestens fjerne Banker;
Og ved min Side svaj og rank,
Med Øjestenen skælmsk og blank,
En Holdning uden Lige,
Med stolt opspilet Næsebor,
Den høje Barm bag Kjolens Flor -
   Gaar hun, min kække Pige.

Hvordan - vi gaar til Fods, vi to?
Nej vi skal op at ride;
Hej, Staldknægt, før min Ganger frem
   Med Bøjlen ved sin Side!
Og saa, min Glut, kom her - tag fat -
I Sadlen op, med Fjer i Hat
Og Sløret ud for Vinden -
Til Per Adieu, til Povl Godnat,
Nu sprænger vi af Sted, min Skat,
   Med Livets Blus paa Kinden!

Du fører flinkt din Ridepisk,
Jeg fører flinkt min Slire,
Vi hugger ind - og alt imens
   Jeg spiller paa min Lire;
Min Stræng har Klang som Buesnor,
Med højt opspilet Næsebor
Du sluger Tonens Brise -
Hop, hej, holla! af Vejen dér,
Vi kommer som et Herrens Vejr
   Valkyrien og min Vise!


H1:Smaa Elskovsviser

I:drachmann2000110148a
T:Jeg har i Slotte huset
F:Jeg har i Slotte huset

   Jeg har i Slotte huset,
   Jeg har i Villa boet -
   Og Folk har til mig snuset,
   Og Børn har paa mig gloet:
Respekt de havde for min pæne Bolig;
Nu sidder jeg ganske rolig -
Og fattig, som da jeg var ung;
Trappen op til min fjerde Sal
Den falder mig slet ikke tung;
Alene jeg sidder og slider
Ganske som før ...
Nej er det Dig Theresina, som banker paa min Dør?

I:drachmann2000110148b
T:Alle Klokker bringer fjernt
F:Alle Klokker bringer fjernt

Alle Klokker bringer fjernt
   Bud fra gamle Dage;
Alle Blomster vender sig
   Og ser med Suk tilbage;
Hjertegræsset skælver svagt
   Under Aftnens Brise; ...
Stille, Hjerte! Skælv ej Du
   Som denne lille Vise.

I:drachmann2000110148c
T:Alle Kilder aabner sig
F:Alle Kilder aabner sig

Alle Kilder aabner sig,
Alle Bække mumler,
Over Sten og over Stok
Rislevældet tumler -
   Tumler bort til Skoven, hvor
   Slank og svaj en Pige staar:
Er Du Alfen? spørger jeg;
   Svaret er en Latter:
   Fa'r min var en Arbejdsmand,
   Alfen er hans Datter!

H1:

I:drachmann2000110149
T:Gamle Guder
F:I fik perset Kraften ud

I fik perset Kraften ud
   Af de gamle Guder -
Men de vaagner op igen
   Klædt i Dyrehuder.

Højlys Dag - den undgaar de -
   Frygter Politiet:
Men om Natten er de for
   Alskens Frygt befriet.

Som en diable boiteux
   Gaar de om paa Gaden,
Løfter Taget af hvert Hus -
   Ler ad Hovedstaden.

Sædelighedspoliti,
   Dommer, Præst og Læger:
Se dog at faa Helge hængt -
   Ham hos Øhlenschlæger!

Har I ham, og Holberg med,
   Faaet sat i Blokken,
Samt en Aarestrup lever't
   Ud til Gabestokken;

Har I Brandes' Bøger brændt,
   Samt en lille Vise
Af Svend Trøst - saa kan vi os<note><i>Svend Trøst</i>: under dette pseudonym udgav Drachmann i 1881 <A V=drachmann/1881>Gamle Guder og nye</A>.</note>
   Lykkelige prise!

Ingen vil da spørge mer:
   Vægter, hvad er Klokken?
Hele Landet er jo sat
   Fast i Gabestokken!

I fik perset Kraften ud
   Af de gamle Guder -
Men de vaagner op igen
   Klædt i Dyrehuder.

Og ved højlys Dag - o ve! -
   Færdes de paa Gaden;
Man kan høre dem at le
   Over hele Staden.

I:drachmann2000110150
T:Linedanser
F:Jeg har gjort saa mange Krumspring


Jeg har gjort saa mange Krumspring
- Har da I slet ingen gjort?
Hvert Parti - jeg har det prøvet,
Vejet, fundet det for let.
Hejsa, hop! Saltomortaler
   Er min Kunst og er min Ret.

Mens I maaber, mens I gaber,
Gaar det i jert Hoved om:
Bare man dog kunde springe
Som den Ka'l paa Linen dér! -
Nu velan, saa prøv da Linen,
   Den staar aaben for enhver!

I kan putte mig i Fængsel,
Slutte mig i Gældsarrest -
Hospitalet - Kirkegaarden -
Intet fælder mit Humør.
Jeg kan dø, men mens jeg lever
   Er jeg fri, og fri jeg dør!

I:drachmann2000110151
T:O Morten, Morten Luther!
F:O Morten, Morten Luther


O Morten, Morten Luther,
   Som løb fra Klostrets Kutter
   Og tog en Nonne i din Seng
   Og fik med hende Tøs og Dreng
   - Men ikke mange Penge;
Det Kloster havde spæget Dig,
Men siden hen Du kvæged Dig:
   I Sengen med din Nonnelil,
   I Kirken med din Hus-Postil,
Ved Bordet med din Grydelil
   - Og drak en Flaske Vin dertil
   Og sang til Luthens Strænge:

"Wer nicht liebt Wein, Weib und Gesang,
Der bleibt ein Narr sein Leben lang!"

O Morten, Morten Luther,
   Med Dig din Lære slutter!
   Din Efterfølger gaar i Seng
   Med Fruen hellig, hvas og streng
   - Og helst med Fruens Penge;
Og Kirken den har avet ham
Og Ris til Bagen lavet ham:
   I Sengen har han liden Fryd,
   Ved Bordet præker han om Dyd
Og blir "Missionens" Kirkepryd
   Men lige godt vi slaar til Lyd
   Paa Luthers gamle Strænge:

"Wer nicht liebt Wein, Weib und Gesang,
Der bleibt ein Narr sein Leben lang!"

Ja, Morten, Morten Luther,
   Der findes endnu Kutter -
   Der findes ogsaa Tøs og Dreng,
   Som gerne delte Bord og Seng
   - Men mangler dertil Penge;
De Kuttemænd vil spæge dem
I Stedet for at kvæge dem;
   Og med den svære Hus-Postil
   De nægter Dreng og Pigelil
At varme sig ved Amors Ild,
   - Saa svarer de: gør hvad I vil,
   Men vi slaar Luthers Strænge:

"Wer nicht liebt Wein, Weib und Gesang,
Der bleibt ein Narr sein Leben lang!"

I:drachmann2000110152
T:Niels
U:Et Hjemsendt Digt
F:Til Dig, min Dreng, ej nogen Krans

Til Dig, min Dreng, ej nogen Krans,
   Som Kirkegaardens Graver
   Officielt nedlægger, hvor
   Spadserende forbi Dig gaar
   I Dødens Blomsterhaver!

Du er ej død! Vi dør ej, Ven,
   Fra Moder og fra Fader,
   Om og forlængst vi flygted bort
   Fra denne Samfunds-Livets-Tort
   Paa Torve og paa Gader.

Du var for fin, for klog, for god
   Til at ta'e Part i Farcen,
   Som den nu spilles her og dér
   Hvor Ulve gaar i Faareklæ'er
   Og Helten er Komparsen.

Den grimme Død - den kan slaa til
   Med sine Bølle-Næver:
   Den vrister fra os ej et Skrig,
   Om og vi ser det hvide Lig,
   Mens Hjertet i os bæver.

Med oprejst Hoved vil vi staa
   Og se, hvad Præsten siger,
   Og høre disse tomme Ord,
   Som Dag paa Dag énstonigt fo'r
   Bort over Dødens Riger.

Han véd ej Trøst, den fromme Mand:
   Var han end nok saa ærlig
   Og øved nidkær sin Métier,
   Vi kan dog kun forbi ham se
   Og finde ham besværlig.

Men kunde, vilde han en Dag
   Ta'e Bladet frit fra Munden:
   Saa skreg han al vor Pinsel ud
   Og bragte Himlen den som Bud
   Om hvad vi er i Grunden.

Om hvordan vi med Stolthed staar
   Belæsset tungt af Lænker,
   Om hvor vi frygtløs gaar i Strid,
   Og hvor vi ler, trods Trælleslid,
   Og om hvor frit vi tænker!

Det tør han ej, det vil han ej -
   Nuvel, saa lad ham fare;
   Gud har ej mént med ham ret stort,
   Har derfor kun til Præst ham gjort,
   Til Jagthund ej - til Hare!

Men Du, min Dreng, som elsked alt,
   Hvad der var Liv paa Jorden:
   Alt hvad der fløj og sprang og løb,
   Selv det, som bugted sig og krøb -
   Du bedste Dreng i Norden!

Du tapre Gut - med Hjertet stort
   Og Sjælen endnu større:
   Du har dog éngang narret os,
   Da Du Dig selv, vort Savn til Trods,
   Fik anbragt paa det Tørre!

Dybt saa' Du ned i Livets Strøm
   Med yngling-rene Øjne;
   Det Mudder, som vi vader i,
   Det gøs Du for - Du vilde fri
   Dit Liv fra disse Løgne.

Fra denne "Samfundslivets" Sump,
   Fra disse skidne Vande,
   Den Malstrøm, sort af Hykleri,
   Af Vold og Kneb - Du vilde fri
   Dig bort til lyse Strande.

Ak, Niels, Du er da i Behold,
   Vi vil ej paa Dig skænde;
   Men naar vi er paa Nippet selv
   Til Kvælning i vor Mudder-Elv:
   Da skal et Pust vi kende!

En Yngling-Aandes rene Pust
   Paa vore Kinder blæser;
   Vi ser et Smil, et Fredens Smil,
   Hvori den dybe Pauses Hvil
   Kamp-mødige vi læser.

Og mer end det: vi ser en Flig
   Af Fjernheds Forhæng glide
   Med Billeder af Slægt paa Slægt,
   Der kæmper uden Lænkers Vægt -
   Tyst for vort Blik til Side.

Da griber atter vi vort Spyd,
   Vort Skjold, vor Skovl, vor Spade,
   Og følger kamp-beredt vort Kald
   At rydde denne Augias' Stald,
   Før vi vort Liv maa lade! -

O Niels, vor Dreng, Du er ej død -
   Din Skælm, se hvor Du smiler!
   Med Blomster i din spinkle Haand
   Jeg ser Dig, ser Dig i min Aand,
   Mens for en Stund jeg hviler.

Du rækker Blomster ud mod os -
   Men ingen Sørgekranse:
   Duft-søde Blomstersjæle smaa;
   Nu kan vi til vort Arbejd gaa - ...
   Hej! Skjold og Skovl og Lanse!
