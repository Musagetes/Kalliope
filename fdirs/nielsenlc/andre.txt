CVS-TIMESTAMP: $Date$
VQ:korrektur1

I:nielsenlc2002050101
T:Hundredaaret
F:Jeg ser de bøgelyse Øer
N:Fra Hundredaaret, i V. Østergaard, <i>Vort Folk,</i> II, 1901
N:Bidrag fra Sven Sørensen.


Jeg ser de bøgelyse Øer
ud over Havet spredt,
saa skært og skønt i Solen,
som aldrig jeg har set.
Jeg ved det, som de ligger der,
saa er der kun saa kort
fra Grænse og til Grænse,
men dette Land er vort.

Jeg ser de Slægter, som gik hen,
mens Hundredaaret skred,
som vandt paa Kongedybet,
som under Dybbøl led;
de elsked ungt, de drømte langt,
de saa kun alt for kort,
men frem af dem stod Folket.
Og dette Folk er vort.

Og derfor bøjer vi vort Sind,
hvor vi i Verden gaar,
med Længsel mod de Strømme,
som disse Kyster naar,
og derfor samler vi hvert Navn,
som steg af Folkets Jord;
i dem vor Fortid leved,
af dem vor Fremtid gror.


I:nielsenlc2002050102
T:Fædrelandssang
F:Vort Hjem, du danske Jord
N:Slutningssang til "Kantate ved Universitetets mindefest for Christian IX", 1906
N:Bidrag fra Sven Sørensen.


Vort Hjem, du danske Jord
hvor Bondebrødet trofast gror;
du digre Muld,
saa evnefuld,
saa yppig til at yde!
Det kimer i din Agers Korn,
Konkylje-Horn
om dine Kyster lyde -
vi bærer dig i Lyst og Nød;
vi ærer dig, i Liv og Død;
vi kommer naar du kalder
og knæler i dit Skød!

Vort Hjem, du danske Jord,
hvor Lunets lyse Sønner bor;
dugsvangre Dal
med stridig Ahl
og hvide Klitters Øde!
Det dufter i dit Tungemaal,
en Blomsterskaal
af Rug og Kløver røde -
vi favner dig i Angst og Fryd;
vi savner dig, i Nord og Syd;
vi harmes, naar vi hører
din stumme Klagelyd!

Vort Hjem, du danske Jord,
der haabsom grøn af Havet gror;
gavmilde Muld,
med Mindeguld,
der klinger under Ploven!
Din Himmel hvælver højt sit Tag,
i bløde Drag
langs Fjorden blaaner Skoven -
vi værger dig, i Armods Kaar;
vi sværger dig, ihvor vi gaar,
at trænges, hvis du trues,
til Værn omkring din Vaar!


I:nielsenlc2002050103
T:Havet omkring Danmark
F:Havet omkring Danmark, vort moderlige Hav
N:"Havets Sang" fra skuespillet <i>Willemoes,</i> 1908
N:Bidrag fra Sven Sørensen.


Havet omkring Danmark, vort moderlige Hav,
blaat som vore Øjne og blidt som vore Drømme,
minderige Strømme, som stryger mildt mod Kyst -
Længsel har du lagt i vort Bryst!
Vi vandrer din Vej, vi lyder din Lov,
vi pløjer dine Enge med Kølens ranke Plov.
Du vugger os i Verden, saa vide som vi vil.
Dig elsker vi, o Hav, og dig vi hører til.

Havet omkring Danmark, vort moderlige Hav,
graat som vore Vilkaar og grønt som vore Løfter,
skumbesatte Kløfter, som kløver Ø fra Ø -
daadfuldt har du lært os at dø!
Vi vandrer din Vej, vi lyder din Lov,
vi pløjer dine Enge med Kølens ranke Plov.
Du vugger os i Verden, saa vide som vi vil.
Dig elsker vi, o Hav, og dig vi hører til.

Havet omkring Danmark, vort moderlige Hav,
stridt som vore Viljer og stolt som vore Sejre,
brynjeklædte Lejre, som larmer under Strand -
Hæder skal vi høste vort Land!
Vi vandrer din Vej, vi lyder din Lov,
vi pløjer dine Enge med Kølens ranke Plov.
Du vugger os i Verden, saa vide som vi vil.
Dig elsker vi, o Hav, og dig vi hører til.


