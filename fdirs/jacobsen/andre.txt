CVS-TIMESTAMP: $Date$
VQ:korrektur1

I:jacobsen2001090103
T:Du kalder mig tavs og melankolsk
F:Du kalder mig tavs og melankolsk
N:1866/67

Du kalder mig tavs og melankolsk!
Maaske - rent nægte det mægter jeg ej.
Kaadhedens Nisser forlod mig - maaske -
Tænkningens Aander fordrev dem.
Hvor er jeg tavs? hvorfor melankolsk?
Ved jeg det selv!
Kun Lidt af det Meget jeg mægter at fatte,
Mindst af Alt dog mig selv.
Tanker man gjerne i Former vil tvinge.
Verden siger: Tænk saadan! tænk ret!
Min Tanke taaler ej Tvangen.
Den Strid maaske, den Hævden maaske
Af mit Fremtidsvalgsprog har mig Alvor indgydt.
Saa være det, hævdes det skal, jeg siger det frit:
»Fribaaren er jeg, og jeg tænker frit!«

I:jacobsenandrea3
T:Monomanie
F:Jeg er gal!

Jeg er gal! 
Men jeg kjender mit Vanvid, 
Dets Ophav og dets Væsen. 
Jeg er gal, og nu vil jeg synge; 
Men jeg ved, jeg er stum, 
Og at Strengene, jeg slaar, 
Er Jernstængerne for min Celle. 
- Jeg synger det frem Altsammen, 
Og det kommer i Klang og Farve; 
Men den smilende Vogter 
Ser kun mine Læber bevæges, 
Mine Fingre fumle.  

Saa let, saa begejstrende let 
Gaar min Elskedes Dands 
Som Libellernes Flugt 
Over de brunlige Sivtoppe. 
Og som Løvet, der falder i spejlklare Sø, 
Faar Vandet til at vugge 
I voksende Kredse og falde igjen 
Løvets eget vuggende Flad, 
Saa følte hver, der skued min Elskedes Dands, 
Sig forunderlig let 
Og aned ukjendt Harmoni 
I sin egen Gang. - 
Men ve! hendes Fodtrin høres tungt, 
Rhytmerne vakle, 
Lemmerne stivne - 
Der faldt Tyngde over Alle, 
Men jeg blev Sten. 
O jeg hader Rhytmer, 
Jeg elsker det, der hviler i Usikkerhed, 
Mest hader jeg Stormens sikkre Flugt, 
Mest elsker jeg Taagen. 
O! ser I det! ser I det! 
Mit Paradis kommer: 
Over det hvide Sand 
Ligger Taagen tæt; 
Saa mat, saa dødt og glandsløst, 
Saa afsindigt uforstaaeligt 
Skvulper Havet. 
Som Skygger af en Lue 
Flammer den takkede Klint 
Mørkt, gjennem Taagens Røghvirvler. 
For mig lurer det glatte, glatte Sand, 
Mine svindende Kræfters Grave 
I en lang, lang lige Linie.  

Du lille Verden, som Taagen begrændser, 
Til din Midte naa mine Skridt. 
Bag mig er smaa Verdner 
Fulde af mine Fjed. 
Men paa hin Fangemurs anden Side 
Ligger en Verden, jeg ej har set og ej har traadt, 
Og i den gaar nu Døden, 
Og ved Muren vil han møde mig. 
Men jeg vil ikke vide det, 
Thi mit skuffende Blik 
Flytter den ved hvert Fjed, 
Og naar Døden naar mig ved Muren 
Og kaster mig til Jorden, 
Vil jeg tro, mine Fodtrin standse 
I en ny Verdens Midte. 
O hvor mat jeg er, saa salig mat! 
Og Havet skvulper, 
Klinten vakler, 
Og Taagen ... ve! ve! Taagen flygter 
For Stormens faste Vingleslag! 
Klinten staar fast, 
Havet faar Glands, 
Og op op ned, op op ned 
Vugger det i kraftige Vover! 
Og Stormen er Guds Tanke, 
Hans stærke klare Tanke, 
Og det er mig, den vil, 
I Styrke og Klarheds 
Dobbelte Rædsel!  

Men jeg vil ikke, Døden vil jeg! 
Min Sjæl skal skjælve bort 
Som en Hules forvirrende Ekko, 
Og han vil, han vil drage den til sig 
I et stærkt, fuldt tonende Drøn! ... 
O klinger, mine Strenge, klinger 
Rallende og varslende! - 
Strenge, Strenge, er I af Jern? 
Ja, ja, det er Stænger af Jern, 
Stænger for min Celle, 
Thi jeg er gal! 
   
N:Inspiration fra Staffeldts <XREF DIGT="staffeldt1804a0"> fra <I>Digte</I> (1804).

I:jacobsenandrea1
T:Alle de voksende Skygger
F:Alle de voksende Skygger

Alle de voksende Skygger 
Har vævet sig sammen til en, 
Ensom paa Himmelen lyser 
En Stjærne saa straalende ren, 
Skyerne have saa tunge Drømme, 
Blomsternes Øjne i Duggraad svømme, 
 Underligt Aftenvinden 
 Suser i Linden.  


 

I:jacobsenandrea5
T:Rim
F:Skjære, skjære Havre

1. 
Skjære, skjære Havre, 
Hvert et gyldent Straa! 
Hvem skal Havren binde 
Og være ovenpaa?  

Hvem ta'r mig, 
Og hvem ta'r dig, 
Og hvem vil Alle vrage? - 
Gud ta'r sin og Satan sin, 
Ingen bliver tilbage!  

2. 
Fare! Fare! Krigsmand! 
Fare for enhver! 
Ingens Kaar er blide: 
Døden skal vi lide. 
Alle samles vi tilsidst 
I den sorte Gryde! 
   

I:jacobsenandrea6
T:Nævner min Tanke dig
F:Nævner min Tanke dig

Nævner min Tanke dig, - 
Rødmer min Kind, 
Knyttes min Haand 
Og dirrer min Læbe. 
En duft af Dug paa nysudfoldet Løv, 
De lette Skygger af en nøgen Busk, 
Et rødgult Solblink over fjærne Ruder, 
En Haand, der springer fra min Skulder, 
To Læber, der i Angst og Smærte, 
Men lydløst, hurtigt briste fra hinanden, 
Alt gaar forbi mig i et kort Sekund. 
Saa er det Nat, 
Op oppe mod en dunkel Himmel, 
Af Aander baaret, dem mit Øje ser 
Kun som en mørknet, men dog lødløs Krusning, 
Ligger du som gydt henover Luften. 
Din Dragt er hvid og ubevægelig, 
Din Arm er over dit Aasyn bøjet, 
Kun Mundens Smærtedrag er ikke dulgte. 
Saaledes skuer jeg dig langsomt svinde, 
Imedens jeg og Jorden synke. 
   

I:jacobsenandrea7
T:Det er Stævnemødets Time
F:Det er Stævnemødets Time!

Det er Stævnemødets Time! 
Det er Stævnemødets Time! 
I en stor og gylden Stime 
Stryger Lyset fra min Lampe 
Over Haven, over Hegnet, over langt, langt bort. 
Og det lokker og det drager? 
Ja det lokker og det drager, 
Ved hans Hjærte det ham tager, 
Til hans Kind det Blodet jager, 
Og med længselslyse Blikke 
Og med elskovsdrukne Tanker 
Iler frem han utaalmodigt 
Som en Stormvind, som en Bølge, 
Som hans Skygge, 
Som ham selv.  

Og jeg glædes, og jeg ængstes, 
Bliver rød og bliver bleg. 
Ganske stille vil jeg sidde, 
Jeg vil nynne, 
Hvis jeg kunde! 
Men jeg mangler næsten Aande. 
Ganske stille vil jeg sidde, 
Jeg vil stirre paa hans Billed. 
Nu han kommer - kommer ikke, 
Nu han kommer - kommer ikke, 
Kommer ikke - kommer ikke. 
O hvor stille! Jeg fortvivler. - 
Haahaa haa og saa saa saa! 
Jeg ler af din Skjønhed 
Din Elskov og min Tro, 
Jeg ler af din Tro og min Elskov! 
Hvis du vidste, hvor rig jeg var med dig! 
Hvis du vidste! . . . 

I:jacobsen2001090102
T:Digterliv
F:De gamle Eventyr fortælle
N:1870
   
De gamle Eventyr fortælle
Os om den stakkels Askepot
Og om de himmelsk gode Feer
Som komme og gjør Alting godt.
Saa at den stille lille Pige
Faar Prindsen og det halve Rige.

De gode Feer nemlig trylle
Hver Taare til en Perle tung
Og hendes lyse Smil det folde
De til en Rose fin og ung.
Og derved faar den lille Pige
Nu Prindsen og det halve Rige.

Men intet Eventyr fortæller
Hvad Kval der blev paa Pigen lagt
Hvis Kinder ingen Graad forfrisked
Hvis Smil kun blev en Roses Pragt
Om hun fandt Trøst den lille Pige
I Prindsen og det halve Rige.
   
I:jacobsen2001090101
T:Frostsne
F:Fler Stjerneblomster paa min Hat
N:1870

Fler Stjerneblomster paa min Hat
Fra Kuldens Tryllehave!
Se nu da jeg har Stien fat
Jeg skjønner paa din Gave!
Gaa kun i Seng I Stjernebørn
Her kjender jeg hver Sten og Tjørn
Nu er jeg Maalet ganske nær
Se der!
Der flammer Lys i mørke Nat
Det brænder over saa rig et Skat
Du Stjerne fin
Den Skat er min!
Nu Tak for jeg fik Vejen fat
For Stjerneblomster paa min Hat
God Nat!



I:jacobsenandrea8
T:I Seraillets Have
F:Rosen sænker sit Hoved, tungt

Rosen sænker sit Hoved, tungt 
Af Dug og Duft, 
Og Pinjerne svaje saa tyst og mat 
i lumre Luft. 
Kilderne vælte det tunge Sølv 
I døsig Ro, 
Minareterne pege mod Himlen op 
I Tyrketro, 
Og Halvmaanen driver saa jævnt afsted 
Over den jævne Blaa, 
Og den kysser Rosers og Lilliers Flok, 
Alle de Blomster smaa 
I Seraillets Have, 
I Seraillets Have. 
  
N:renskrift 1870


I:jacobsenandrea9
T:Grækenland
F:Marmoret er hvidt
Q:korrektur2

Marmoret er hvidt, 
Men det lyser ikke. 
Søjlerne er slanke, 
Men de knejser ikke. 
Kapitælernes frodige Pragt er svunden. 
Akantusløvet har rullet sig sammen, 
Er visnet og faldet, 
Smuldrende blander det sit Støv med Plintens. 
Og de gyldne Skaaler er tomme, 
Deres Malm har intet Mæle. 
Hebe har kun Taarer, 
Bakkos har kun Vinløv, 
Døsigt lege Pantrene med Thyrsen. 
Af Ælde ryster Zeus'es lokketunge Hoved, 
Poseidon fægter sælsomt i Luften med sin Trefork, 
Og Phøbus ser bedrøvet efter Solen; 
De ledige Hestes Hove 
Trampe paa den strængløse Lyre. 
Muserne slumre, 
Gratierne er skilte.  

Men Lauren har alle sine Blade. 
Mellem de Søjler staar der en Laure 
Stærkstammet, lavstammet, storkronet og bred. 
Nedover Søjlerne, rodfæstet i dem, 
Løbe de tornede Ranker, 
Leger det flimrende Løv 
Af den Plante, hvis purpurgyldne Roser 
Alle Sydens Kvinder elske. 
Mange Mænds Blikke vogte paa Rosen. 
Mange Blomster bæ'r den, 
Og højt er de baarne, 
Dog før Dagen vel er kommen, 
Er dens Blomsterrigdom delt.  

Men Lauren har alle sine Blade.  

 
I:jacobsenandrea10
T:Bryllupssang
F:Livsranken bugter fyldig sig og frodig

Livsranken bugter fyldig sig og frodig 
Frem for jer Sans; 
Haabets det rige Lys omslynger modig 
Druernes Krans; 
Farver i Live spiller under Løvet, 
Hvilende Toner svulme frem til Lyd. 
Grib det Alt og øv det! 
Lev det og nyd!  

Ungdommens Almagt syder jer i Aarens 
Ilddrukne Kraft, 
Længes at skabe og i Gjerning baaren 
Skue sin Saft. 
Spænd da jer Verdens dristigt brudte Buer, 
Slyng da dens slanke Søjler imod Sky; 
Fyld med Hjærtets Luer 
Verden den ny! 
   

I:jacobsenandrea11
T:Arabesk. Til en Haandtegning af Michel Angelo.
U:Kvindeprofil med sænkede Blikke i Gangen mellem Pitti og Ufficierne
F:Tog Bølgen Land?
P:jacobsenandrea11-p1.jpg%"Michelangelo: <i>Kvindeprofil</i>, Rødkridttegning; Oxford, University Galleries. If. Georg Brandes den tegning, der har inspireret JPJ til Michelangelo-arabesken (G. Brandes: <i>Michelangelo Buonarroti</i>, II; 1921, s. 364). Brandes erhvervede sig i 1860 en reproduktion af tegningen, som JPJ angiveligt har set." J.P. Jacobsen, <i>Lyrik og Prosa</i>, ved Jørn Erslev Andersen, DSL/Borgen 1993, side 236.

Tog Bølgen Land? 
Tog den Land og sived langsomt, 
Rallende med Grusets Perler, 
Atter ud i Bølgers Verden? 
Nej! den stejled som en Ganger, 
Løfted højt sin vaade Bringe; 
Gjennem Manken gnistred' Skummet 
Snehvidt som en Svanes Ryg. 
Straalestøv og Regnbu'taage 
Sitred op igjennem Luften: 
Ham den kasted', 
Ham den skifted', 
Fløj paa brede Svanevinger 
Gjennem Solens hvide Lys.  

Jeg kjender din Flugt, du flyvende Bølge; 
Men den gyldne Dag vil segne, 
Vil, svøbt i Nattens dunkle Kappe, 
Lægge sig træt til Hvile, 
Og Duggen vil glimte i hans Aande, 
Blomsterne lukke sig om hans leje, 
Før du naa'r dit Maal. 
- Og har du naa't det gyldne Gitter 
Og stryger tyst paa spredte Vinger 
Henover Havens brede Gange, 
Henover Laurers og Myrthers Vover, 
Over Magnoliens dunkle Krone, 
Fulgt af dens lyse, roligt blinkende, 
Fulgt af dens stirrende Blomsterøjne, 
Nedover hemmeligt-hviskende Iris, 
Baaret og dysset i graadmilde Drømme 
Af Geraniernes Duft, 
Af Tuberosers og Jasminers tungtaandende Duft 
Baaret mod den hvide Villa 
Med de maanelyse Ruder, 
Med dens Vagt af høje, dunkle, 
Høje, trolige Cypresser, 
Da forgaar du i Anelsers Angst, 
Brændes op af din skjælvende Længsel, 
Glider frem som en Luftning fra Havet, 
Og du dør mellem Vinrankens Løv, 
Vinrankens susende Løv, 
Paa Balkonens Marmortærskel, 
Mens Balkongardinets kolde Silke 
Langsomt vugger sig i tunge Folder, 
Og de gyldne Drueklaser 
Fra de angstfuldt-vredne Ranker 
Fældes ned i Havens Græs.  

Glødende Nat! 
Langsomt brænder du henover Jorden; 
Drømmenes sælsomt skiftende Røg 
Flakker og hvirvles afsted i det Spor, 
Glødende Nat! 
- Viljer er Voks i din bløde Haand, 
Og Troskab Siv kun for din Aandes Pust! 
Og hvad er Klogskab lænet mod din Barm? 
Og hvad er Uskyld daaret af dit Blik, 
Det intet ser, men suger vildt 
Til Stormflod Aarens røde Strøm, 
Som Maanen suger Havets kolde Vande? 
- Glødende Nat! 
Vældige, blinde Mænade! 
Frem gjennem Mulmet blinker og skummer 
Sælsomme Bølger af sælsom Lyd: 
Bægeres Klang, 
Staalets hurtige, syngende Klang, 
Blodets Dryppen og Blødendes Rallen 
Og tykmælt Vanvids Brølen blandet 
Med purpurrøde Attraas hæse Skrig ... 
- Men Sukket, glødende Nat? 
Sukket, der svulmer og dør, 
Dør for at fødes paany, 
Sukket, du glødende Nat!  

Se, Gardinets Silkevover skilles, 
Og en Kvinde høj og herlig 
Tegner mørk sig mod den mørke Luft. 
- Hellige Sorg i dit Blik, 
Sorg, der ej kan hjælpes, 
Haabløs Sorg, 
Brændende, tvivlende Sorg. 
- Nætter og Dage summer over Jorden, 
Aarstider skifte som Farver paa Kind, 
Slægter paa Slægt i lange, mørke Bølger 
Rulle over Jord, 
Rulle og forgaa, 
Medens langsomt Tiden dør. 
Hvorfor Livet? 
Hvorfor Døden? 
Hvorfor leve, naar vi dog skal dø? 
Hvorfor kæmpe, naar vi veed, at Sværdet 
Dog skal vristes af vor Haand en Gang? 
Hvortil disse Baal af Kval og Smerte: 
Tusind Timers Liv i langsom Liden, 
Langsom Løben ud i Dødens Liden  

Er det din tanke, høje Kvinde?  

Tavs og rolig staar hun paa Balkonen, 
Har ej Ord, ej Suk, ej Klage, 
Tegner mørk sig mod den mørke Luft 
Som et Sværd igjennem Nattens Hjærte.  

N:Trykt i Vilh. Møllers tidsskrift <I>Flyvende Blade,</I> 11/7, 1874 og er Jacobsens debut som lyriker.
N:I tredie vers er "Rullende" rettet til "Rallende" på foranledning af <A CLASS=green HREF="mailto:oleped@post1.tele.dk">Ole Pedersen</A>, som skriver "Fejlen er meget almindelig, så der er ikke noget at være flov over!". Ole Pedersen citerer desuden Carsten Madsen: »Digteren har været meget eksplicit her, i førsteudgaven af Michelangelo-arabesken stod der "<I>Rullende</I> med Grusets Perler", men senere udgaver korrigerer denne rent typografiske fejl, der afspejler en konventionel forventningshorisont.«, Spring nr. 13, 1998, p. 67.  
N:Sven Sørensen tilføjer: Digtet blev 'sat' og omhyggeligt korrekturlæst efter digterens manuskript (måske endda af Vilh. Møller selv). Ordet 'Rallende' vakte undren og foranledigede flere henvendelser til Møller, men han konstaterede at det ikke var trykfejl, da det stemte med trykmanuskriptet. Der var dog den mulighed at JPJac. i distraktion havde skrevet 'Rallende' for 'Rullende': derfor hans henvendelse til digteren, hvorpå denne svarede at det ikke var skrivefejl (se faksimile heraf hos Jacobsens <i>Samlede Værker</i>, Fr. Nielsen (red.), Rosenkilde og Bagger, 1973, bd. 4, ill. 158.). Havde førstetrykket haft 'Rullende', ville ingen have mistænkt trykfejl, og digterens brev ville være uforståeligt.

I:jacobsenandrea12
T:Løft de klingre Glaspokaler
F:Løft de klingre Glaspokaler

Løft de klingre Glaspokaler, 
Som Burgunder-Bølger maler 
Røde som en mørk Rubin.  

 En svunden Dag, 
 En svunden Tid 
 Vaagner igjen i mit Minde.  

Nu Dæmringen kvælder, 
Og Jorden har vendt 
Sig bort ifra Sollysets Strømme. 
 Vilde Rose ved Alfarvej, 
 Vinrose, Vinrose!  

Vilde Rose ved Alfarvej, 
Hvor er vor lyse Sommernats Drøm? 
Svunden som Tonernes flygtige Strøm? 
Vinrose, Vinrose! 
  
 
I:jacobsenandrea13
T:Silkesko over gylden Læst
F:Silkesko over gylden Læst!

Silkesko over gylden Læst! 
Jeg har mig en Jomfru fæst'! 
Jeg har mig en dejlig Jomfru fæst'! 
Ingen er som hun paa Guds sollyse Jord, 
Ikke en eneste en. 
Som Himlen i Syd og som Sneen i Nord 
Er hun ren. 
Men der er Jorderigs Fryd i min Himmel, 
Og Flammer der staar af min Sne. 
Ingen Sommers Rose er rødere, 
End hendes Øje er sort . . .  

  
I:jacobsenandrea14
T:Alle Smaablomster trip, trip, trip
F:Alle Smaablomster, trip, trip, trip

Alle Smaablomster, trip, trip, trip 
Hen til min Elskedes Kammer. 
Lok hende, drag hende, plag hende ud 
Med Duft af Violer, Konvaller, Jasminer. 
Men faar hun nu ikke ved al den Duft 
Længsel efter mig og den friske Luft, 
Gjør hende det saa kun rigtig broget, 
Tal Blomstersproget.  

   

I:jacobsenandrea15
T:Taarnvægtersang
F:Nu er det Nat

Nu er det Nat, 
Og Skjellet, som blev sat 
Af Gud vor Herre, inden Tiden blev, 
Imellem Lysets klare Sø 
Og Mulmets mørke Hav, 
Det Skjel er flyttet fra sin Grund - 
Kun for en Stund, 
Vel tør vi ydmygt haabe.  

End Glimter i det fjerne Vest 
Et Skjær fra Lysets tætte Vande, 
Men de er stædt ej, heller fæst 
Og ville brat henrinde.  

I Folk i Borg og Fæste, 
I, som paa Veje færdes, 
Og I paa salten Sø, 
Tager til at bede, 
Inden Dagens Møde 
Brat faar Overhaand.  

I tage til at lede 
Jere Tanker fra Hus og Hjem, 
I lade jert Hjærte drive 
Dem imod Himlen frem. 
Thi Herren er god og miskundelig 
Nu og evindelig.  

Herre, nu komme de 
Gode og Onde 
Syge og Sunde, 
I Raab og Tale, 
I Suk og i Korsets 
Hellige Tegn. 
Du høre dem alle efter din Naade, 
Bønhøre dem efter din Vilje, 
Du lade dem kristeligen bede! 
 
   

I:jacobsenandrea16
T:Det bødes der for
F:Det bødes der for i lange Aar

Det bødes der for i lange Aar, 
Som kun var en stakket Glæde; 
Det smiler man frem i flygtig Stund, 
Man bort kan i Aar ej græde. 
Der rinder Sorg, rinder Harm af Roser røde.  

Der ages paa Lykkens gyldne Hjul 
Saa fast, at En intet sandser; 
Men Sorgens trælsomme tunge Læs 
Det venter os dog, naar vi standser. 
Der rinder Sorg, rinder Harm af Roser røde.  

Der leves i Lyst som halvt i Drøm, 
Men Sorgen har ingen Drømme: 
Med vaagne Øjne den paa Dig seer, 
Øjne som sugende Strømme. 
Der rinder Sorg, rinder Harm af Roser røde.  

Ej Smilet vil lyse din Dag i Seng, 
Men Taaren har gode Stunder; 
Thi Smil er Glands kun af det, der er, 
Graad Skyggen af det, der gik under. 
Der rinder Sorg, rinder Harm af Roser røde.  

N:Trykt i Flyvende Blade, 10/4 1875

  
 
I:jacobsenandrea17
T:Marine
F:Frem under Haarets ravnsorte Sky'r

Frem under Haarets ravnsorte Sky'r 
Øjnenes blinkende Tvillingefyr 
Straaler og flyr. 
Aandedrags-Luftninger lune og blide 
Henover Skuldrenes Klipper de hvide 
Sagtelig glide. 
Men imod Dragtens Kniplingekyst 
Svulmende vugges det bølgende Bryst 
Skumhvidt, men tyst. 
- Ak om der lød dog 
Smeltende blød og 
Daarende mild, 
Hen til sig dragende, 
Kjerlighedsklagende 
Havfruesang!
   

I:jacobsenandrea18
T:Landskab
F:Stille, du elskede Kvinde!

Stille, du elskede Kvinde! 
Tyst maa vi træde, vi to. 
Der sover en Sang her inde 
I Skovens natlige Ro.  

Stille er Vover og Vinde, 
Tavs er hver Sangfuglemund, 
Tiende Kilderne rinde 
Blankt over mossede Bund.  

Maanestraalerne spille 
Tyst mellem Bøgene frem, 
Langs ad Stierne stille 
Blunder en lyslig Bræm.  

Sølvskyen selv der oppe 
Hviler paa Vingen bred, 
Højt over Træernes Toppe 
Skuer den lyttende ned.  

Stille er Vover og Vinde, 
Tyst maa vi træde, vi to. 
Der sover en Sang her inde 
I Skovens natlige Ro.  

N:Trykt i H. J. Greensteens "Fra Fjeld og Dal", Jul 1875


I:jacobsenandrea19
T:Genrebillede
F:Pagen højt paa Taarnet sad

Pagen højt paa Taarnet sad, 
Stirred' ud saa vide, 
Digted paa et Elskovskvad 
Om sin Elskovskvide, 
Kunde ikke faa det samlet, 
Sad og famled' 
Nu med Stjærner, nu med Roser - 
Intet rimed' sig paa Roser - 
Satte fortvivlet saa Hornet for Mund, 
Knugede vredt sit Værge, 
Blæste saa sin Elskov ud 
Over alle Bjærge.  

N:1875?, trykt i H. J. Greensteens "Fra Fjeld og Dal", Jul 1875

   

I:jacobsenandrea20
T:Landskab
F:En vidtstrakt Hede med mossede Sten

En vidtstrakt Hede med mossede Sten, 
Lidt blinkende Vand i det Fjerne, 
En gulrød Stribe hvor Solen gik ned, 
En eneste skjælvende Stjerne.  

Og sælsomt susende Aftenens Vind 
Saa langeligt sukkende aander, 
Som kæred' mindeligt i den en Sjæl 
For jordiske Veer og Vaander.  

Da Solen vaagned, vel tusinde Haab 
Strøg fremad paa dristige Vinger; 
Hvem veed, om ikke den sukkende Vind 
De Saare og Stækkede bringer?  

Hvem veed, om ikke de samle sig her 
Som Fugle ved Efteraarstrækket 
Og prøve: haver end Vingerne Kraft 
Mon, eller er evigt de stækket?  

Og mange kjende sig længst paa Gled 
Ad Dødens forstummende Strømme; 
Da andre letter i Flok efter Flok 
At læges i Menneskers Drømme.  

N:Trykt i Borchsenius' og Hendriksens "Ude og Hjemme", 25/12 1881

   

I:jacobsenandrea21
T:Polka
F:Cendrée og lille

Cendrée og lille, 
Frisk og fin 
Som nys udsprungne Blade, 
Med Øjne milde, 
Let Carmin 
Paa Kindens hvalte Flade,  

I Haaret Roser, 
Gyldent Tant 
Om Hals og hvide Arme, 
I Barm Mimoser, 
Dragtens Kant 
Med Dun af Svanebarme.  

Og selve Roben: 
Formen ny, 
Et Stof med Striber blanke, 
Som støbt foroven, 
Men en Sky 
Fra Bæltets gyldne Skranke.  

I dybe Tanker - 
Saadan staaer 
Hun lænet op mod Karmen, 
Og Hjertet banker, 
Pulsen slaar, 
Uroligt bølger Barmen.  

Og Vinden hviner, 
Regn og Slud 
Slaar haardt mod dugget Rude. 
Med spændte Miner 
Ser hun ud. 
Hvad søger hun derude?  

»Ak! de charmante 
Blomster vist 
Vil visne, før jeg dandser! ... 
Der er den, Tante, 
Hør! Jo vist - 
Jo, det er her, den standser.«  

   

I:jacobsenandrea22
T:Har Dagen sanket al sin Sorg
F:Har Dagen sanket al sin Sorg

Har Dagen sanket al sin Sorg 
Og grædt den ud i Dug, 
Saa aabner Natten Himlens Borg 
Med evigt Tungsinds tavse Sorg. 
Og en for en 
Og to og to 
Gaa fjerne Verd'ners Genier frem 
Af Himmeldybets dunkle Gjem. 
Og højt over Jordens Lyst og Elende 
Med Stjernekjerter højt i Hænde 
Skride de langsomt hen over Himlen. 
De Fodtrin skifte 
Med Sorg i Sinde. 
Underligt vifte 
For Rummets kolde Vinde 
Stjernekjerternes flakkende Flammer.  

   

I:jacobsenandrea23
T:Irmelin Rose
F:Se, der var en Gang en Konge
Q:korrektur2

Se, der var en Gang en Konge, 
Mangen Skat han kaldte sin, 
Navnet paa den allerbedste 
Vidste hver var Irmelin, 
Irmelin Rose, 
Irmelin Sol, 
Irmelin Alt, hvad der var dejligt.  

Alle Ridderhjelme spejled 
Hendes Farvers muntre Pragt, 
Og med alle Rim og Rytmer 
Havde Navnet sluttet Pagt: 
Irmelin Rose, 
Irmelin Sol, 
Irmelin Alt, hvad der var dejligt.  

Hele store Bejlerflokke 
Der til Kongens Gaarde foer, 
Bejlede med ømme Lader 
Og med blomsterfagre Ord: 
Irmelin Rose, 
Irmelin Sol, 
Irmelin Alt, hvad der er dejligt!  

Men Prindsessen jog dem fra sig 
(Hjertet var saa koldt som Staal), 
Lastede den Enes Holdning, 
Vrænged ad den Andens Maal. 
Irmelin Rose, 
Irmelin Sol, 
Irmelin Alt, hvad der er dejligt!  


I:jacobsenandrea24
T:Evig og uden Forandring
F:Evig og uden Forandring

Evig og uden Forandring 
Er kun det Tomme. 
Alt, hvad der var og der er 
Og hvad der skal komme, 
Vækkes, spirer og fødes, 
Skifter, ældes og dødes.  

Kloder have vandret 
Hvor Kloder nu vandre, 
En Gang i Tiderne 
Kommer der andre. 
Hvad der er Livets maa gaa og komme, 
Evig er ene Rummet det tomme.  

I:jacobsenandrea25
T:Lad Vaaren komme, mens den vil
F:Lad Vaaren komme, mens den vil

Lad Vaaren komme, mens den vil, 
Med Grønt, der grønnes, 
Med tusind Fugles Fløjtespil, 
Mens Blomster blomstre 
Og Alt det Skjønnes 
Fagreste Fagre 
Kommer at flagre 
Ud ove Enge og ud over Agre, 
Vælder i Haver og skjules i Skove, 
Vælter sin Duft over Vang, og Vove. 
Hvad gjør de mig? 
Mit Hjerte er ej Blomst, ej Blad, 
Og Vaaren gjør det ikke glad: 
Det har sin egen, sære Vaar, 
 Naar?  

   

I:jacobsenandrea26
T:Saa standsed -
F:Saa standsed og dèr den Blodets Strøm

Saa standsed og dèr den Blodets Strøm, 
Som før var vant at rinde. 
Saa dirred ogsaa de Nerver til Ro, 
Og Sanserne alle blev blinde. 
Og Hjærtet og Hjærnen virker ej mer, 
Du er kun Støv nu og livløst Ler. 
Lad længes, lad grædes med Evigheds-Savn, 
Der er kun en Stofhob, en Daad og et Navn.  

For alle gode Tanker, de kan slet ikke dø, 
Før endnu bedre Tanker er spired' af deres Frø.  

(1884)


I:jacobsenandrea27
T:Lys over Landet
F:Lys over Landet

Lys over Landet, - 
Det er det, vi vil.   

(1884)

