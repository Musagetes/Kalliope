T:Digtet - den lyriske genre
<p>Lyrikken, digtet, koncentrerer sig om øjeblikket og den intense oplevelse af dette. Modsat dramaet og romanen, som du også kan læse nærmere om i eForlag.dk's litterære ordbog, er det altså ikke handlingen (romanen) og replikkerne (dramaet), der spiller den centrale rolle.

<p>I digtet fastfryses i stedet en stemning, et øjeblik:<br><br>

"Hvor stenene ser,<br>
og stjernerne lytter.<br>
Hvor jeg tøver<br>
med at udtale dit navn.<br>
Men haikudigteren skriver intet ned,<br>
for ikke at skjule digtet med digte."<br>
(uddrag fra "Haikudigteren" af Rolf Gjedsted, udgivet på eForlag.dk).<br>

<p>Et digt er opbygget i enheder, der kaldes strofer. Disse strofer består af en række linjer, som betegnes vers. Nogle digtere bruger denne ret håndfaste form til at give digtet sin helt egen melodi - et eksempel herpå er Søren Ulrik Thomsen . Rytmen frembringes af tekstens stavelser, som enten kan være trykstærke eller svage. Denne lære om vers kaldes metrik (læs uddybende beskrivelse af begrebet under bogstavet "M").
<p>På den anden side findes der også digte, der går helt imod de fastlagte former. Eksempelvis holdt det fortællende digt sit indtog med digtere som Sophus Claussen og Johannes V. Jensen og fortsatte siden i 1970'ernes kønspolitiske erfaringsformidling i form af den såkaldte knækprosa.
<p>Netop derfor kan man heller ikke ensidigt konkludere, at et digt altid vil fastfryse en stemning ... der findes altså også digte, der i stedet skildrer et handlingsforløb. Dét er blot endnu et eksempel på, at der indenfor enhver genre vil være en lang række sub-genrer (undergenrer) og divergerende genreeksperimenter.

<p>Historisk set kan digtet (det nordiske digt) dateres tilbage til skjaldekvadene og eddadigtene. Senere (i barokken) opstod så salmen og arien som nogle af de vigtigste undergenrer.


