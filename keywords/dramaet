T:Dramaet
<p>Når en forfatter sætter sig ned for at skrive et drama, er det som regel med udgangspunkt i, at teksten senere skal bruges til et skuespil, som kan fremføres for et publikum. Derfor benytter man i manuskriptet en række replikker (der skal gøres levende af skuespilleren) og regi-bemærkninger (der fortæller om scenens udseende og giver en uddybende beskrivelse af personerne i dramaet). Endelig vælger forfatteren i nogle teaterstykker at bruge en fortæller, der fungerer som dramaets forbindende led ... dvs. at fortælleren forbinder scenerne og udfylder de fortællemæssige huller, der evt. måtte opstå som følge af spring i tid og handling.
<p>Ligesom lyrikken består af en række undergenrer, taler man indenfor dramaet om to væsentlige og i høj grad traditionsbundne genrer: komedien og tragedien (hertil kommer en lang række andre undergenrer såsom musicals, tv- og radiospil etc.).

<p>Selve opbygningen af et drama bliver sværere og sværere at definere entydigt. I det traditionelle drama opbyggede man handlingen efter et skema bestående af fem hovedpunkter. Siden hen er denne stringente form blevet løsnet noget op. Man kan dog konkludere, at et drama altid er bygget op omkring en spændingskurve - dvs. en handling bestående af en konfliktopbygning, et klimaks og for det meste også en nedtoning.

