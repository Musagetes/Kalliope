T:Romanen - den episke genre
<p>Romanen tilhører den episke genre. Modsat lyrikken , der fokuserer på øjeblikket, lægges der i romanen vægt på handling og fremdrift. Derfor er romanen altid bygget op omkring et tids- og handlingsforløb.

<p>Ligesom indenfor lyrikken og dramaet har epikken en lang række undergenrer: dannelsesromanen, udviklingsromanen, den modernistiske roman og den postmoderne roman.
<p>Mere overordnet kan man dog tale om den traditionelle roman og den modernistiske / postmodernistiske roman.

<p>Hovedforskellen mellem disse to romantyper ligger i formen. Hvor den traditionelle roman (også kaldt: "den store fortælling") forsøger at skildre et helt livsforløb og giver læseren mulighed for at leve sig ind i hovedpersonens oplevelser og karakter, sprænger den modernistiske roman denne form. I stedet eksperimenterer de moderne romanforfattere ved at nedbryde kronologien og perspektivet som sådan - f.eks. ved at skifte fortæller eller ved at lave umotiverede handlings- og tidsspring. Og hos forfattere som Svend Åge Madsen og James Joyce kan selve handlingsforløbet endog koges ned til en enkelt dag, mens selve indholdet måske blot cirkulerer rundt om de tanker, der farer igennem et menneskehoved.


